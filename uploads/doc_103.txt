ফাইনালে ওয়েস্ট ইন্ডিজ। ৩ তারিখ ইডেন গার্ডেন্সে ওয়েস্ট ইন্ডিজের সামনে ইংল্যান্ড। ভারতের গ্রাস থেকে ম্যাচ নিয়ে চলে গেল ওয়েস্ট ইন্ডিজ। লড়াইটা ছিল ক্রিস গেইল বনাম বিরাট কোহলির। কোহলি রান পেলেন। উইকেটও পেলেন। গেইলের ব্যাট কিন্তু বোবা থেকে গেল। কিন্তু তবুও ক্যারিবিয়ানদের থামানো গেল না। অন্যরকম কিছু ভেবে রেখেছিলেন লেন্ডল সিমন্স ও রাসেল। শেষ পর্যন্ত ক্রিজে দাঁড়িয়ে থেকে সিমন্স ও রাসেল ম্যাচ বের করে নিলেন।  ওয়াংখেড়ে যে এভাবে ভারতকে খালি হাতে ফেরাবে, তা বুঝতে পারেননি কেউই। ২০১১ বিশ্বকাপের ফাইনালে এই ওয়াংখেড়েতেই শ্রীলঙ্কাকে হারিয়ে বিশ্বকাপ জিতেছিলেন মহেন্দ্র সিংহ ধোনি। এবার তাঁকে খালি হাতে ফিরতে হল।  প্রথমে ব্যাট করে ভারত তুলেছিল দু’ উইকেটে ১৯২ রান। পাঁচ-পাঁচবার জীবন ফিরে পেয়েও কোহলি ৮৯ রানে শেষ পর্যন্ত অপরাজিত থেকে যান। ৪৭ বলে কোহলির ইনিংসে সাজানো ছিল এগারোটি বাউন্ডারি ও একটি ছক্কা। জবাবে ব্যাট করতে নেমে গোড়াতেই ক্রিস গেইলকে ফেরান যশপ্রীত বুমরাহ। মারলন স্যামুয়েলসকে মাত্র ৮ রানে প্যাভিলিয়নে ফিরিয়ে দেন আশিস নেহরা। ভারতীয় সমর্থকরা ধরেই নিয়েছিলেন ম্যাচটা খুব সহজেই জিতে নেবে টিম ইন্ডিয়া। কিন্তু অন্যরকম ভেবে নিয়েছিলেন লেন্ডল সিমন্স ও আন্দ্রে রাসেল। ভারতীয় বোলারদের মাঠের বাইরে যত্রতত্র ফেলতে থাকেন সিমন্স। তিনি শেষপর্যন্ত ৮৩ রানে অপরাজিত থেকে যান। রাসেলও যোগ্য সঙ্গত করেন। ৪৩ রানে অপরাজিত থাকেন রাসেল। শেষ দু’ ওভারে জেতার জন্য ২০ রান দরকার ছিল ক্যারিবিয়ানদের। শেষ ওভারে ওয়েস্ট ইন্ডিজের জন্য সমীকরণটা ছিল ছ’ বলে আট রান। ধোনি কোহলিকে বল দিয়ে একটা ফাটকা খেলেছিলেন। কিন্তু ক্রিকেটঈশ্বর অন্যরকম ভেবেছিলেন। কোহলিকে গ্যালারিতে ফেলে ওয়েস্ট ইন্ডিজ চলে গেল ফাইনালে।  ভারত: ১৯২-২ (২০ ওভার) কোহলি ৮৯ অপরাজিত ওয়েস্ট ইন্ডিজ ১৯৬-৩ (১৯.৪ ওভার) সিমন্স অপরাজিত ৮৩