ভারত-বাংলাদেশ সেমিফাইনালের বলই এখনও গড়াল না। তার আগেই শুরু হয়ে গেল কথার লড়াই। ফুৎকারে উড়িয়ে দেওয়া হল বাংলাদেশকে। রবিবার দক্ষিণ আফ্রিকাকে হারিয়ে সেমিফাইনালের পাসপোর্ট জোগাড় করেছে বিরাট কোহলির ভারত। শেষ চারের লড়াইয়ে ভারতের জন্য অপেক্ষা করছে বাংলাদেশ। তার আগে বীরেন্দ্র সহবাগ বাউন্সার দেওয়া শুরু করলেন। সেই বাউন্সারের জবাব এখনও খুঁজে বের করতে পারেনি বাংলাদেশ। ইদানীং কালে, ভারত-বাংলাদেশ খেলা হলেই উত্তেজনার পারদ চড়ে। ব্যাট-বলের লড়াইয়ের পাশাপাশি চলে স্নায়ুর যুদ্ধও। কেউ কাউকে এক ইঞ্চিও জমি ছাড়তে রাজি নয়। বাংলাদেশ এই ক্রিকেটযুদ্ধের দিকে তাকিয়ে। ভারতও তাই। বারুদে আগুন দিয়েছেন বীরু।  ভারতের প্রাক্তন ওপেনার সহবাগ এখন হিন্দিতে ধারাভাষ্য দিচ্ছেন। আরও পড়ুন—  সাধুর পায়ের কাছে গরু, সহবাগের টুইট ছবি পোস্ট নিয়ে বিতর্ক, দেখুন সেই ছবি বীরেন্দ্র সহবাগ এবার জুটি বাঁধছেন এই বলিউড কাঁপানো নায়িকার সঙ্গে প্রোটিয়াদের মাটি ধরানোর পরে ‘নজফগড়ের নবাব’ টিম ইন্ডিয়াকে অভিনন্দন জানিয়েছেন। সেই সঙ্গে আসন্ন সেমিফাইনাল ও ফাইনালের জন্য ভারতকে আগাম শুভেচ্ছাও জানিয়ে রেখেছেন। এখানেই যত প্রশ্ন। সেমিফাইনালের আগে না-হয় শুভেচ্ছা জানাতেই পারেন বীরু। কিন্তু তাই বলে ফাইনালের আগে কেন? শেষ চারের লড়াইতে জিতলে তবেই তো ভারত ফাইনালে পৌঁছবে। শেষ চারের খেলা না-হওয়ার আগে বীরু কীভাবে ফাইনালের জন্য ভারতকে শুভেচ্ছা জানালেন? অনেকেই এমন প্রশ্ন করছেন।  বীরুর টুইট।  এর অর্থ একটাই। বাংলাদেশকে একেবারেই গুরুত্ব দিচ্ছেন না সহবাগ। কট্টর ভারত-ভক্তদের মতোই বীরুও মনে করছেন, সেমিফাইনালে খুব সহজেই ভারতের কাছে হার মানবে বাংলাদেশ। সেই কারণেই হয়তো ফাইনালের জন্য শুভেচ্ছা জানিয়ে রেখেছেন সহবাগ। বল এখন বাংলাদেশের কোর্টে। বীরুকে ভুল প্রমাণ করার জন্য সেমিফাইনালে ঝাঁপিয়ে পড়বে বাংলাদেশ।