দীর্ঘ আট বছর ধরে দুর্গা পুজোর আয়োজন করে আসছে দক্ষিণ দিনাজপুরের নন্দন। নন্দনের বয়স যখন আট তখন থেকেই দেবীর আরাধনায় ব্রতী হয়েছে সে। নিজে হাতেই নরম মাটি দিয়ে প্রতিমা বানিয়ে পুজো করে। শুধু প্রতিমা গড়াই নয়, মন্ত্রপাঠও করে সে। খুদে বয়স থেকেই আয়োজিত তার এই পুজোয় পাড়ার ছোট ছোট বন্ধুরাও সামিল হয়। দক্ষিণ দিনাজপুর জেলার হরিরামপুরের হাসপাতাল পাড়ায় থাকে নন্দন সরকার। প্রতি বারের ন্যায় এ বছরও নিজে হাতে দুর্গা প্রতিমা তৈরি করে পুজোর আয়োজন করেছে সে। নন্দন যখন তৃতীয় শ্রেণীতে, তখন থেকেই মাটি দিয়ে প্রতিমা গড়ে পুজো শুরু করে। বন্ধু-বান্ধব, বাবা-মা, আত্মীয়-স্বজন ও পাড়া পড়শিরাও নন্দনের এই ছোট্ট পুজো নিয়েই মেতে থাকেন। এবারও তার ব্যতিক্রম নেই। এ বছর নন্দনের দুর্গা মূর্তি দশভুজা নন। দেবীর এবার ছ’টি হাত। শীতলা রূপী দেবীকেই এবার নন্দন ও তার খুদে বন্ধুরা পুজো করছে। মালদহ জেলার গাজোল হাইস্কুলের একাদশ শ্রেণীর বিজ্ঞান বিভাগের ছাত্র নন্দন, পুজোর ছুটিতে দিন কয়েক আগে বাড়ি এসে এই প্রতিমা তৈরি করে। বোধনের মধ্য দিয়ে পুজো শুরু করেছে। কিন্তু, এ বছরই তাঁর শেষ পুজো, জানিয়েছে নন্দন। কারণ, আগামী বছর উচ্চমাধ্যমিক পরীক্ষা। নন্দন সরকার জানিয়েছে মাটি দিয়ে বিভিন্ন দেব-দেবীর মূর্তি বানাতে তার খুবই ভাল লাগে। আর সেই ভাবনা থেকেই প্রতি বছর পড়াশোনার ফাঁকে প্রতিমা তৈরি করে সে। নন্দনের বাবা গোবিন্দ সরকার জানিয়েছেন যে ছোটবেলা থেকেই সে প্রতিমা তৈরি করে আসছে। দুর্গার পাশাপাশি লক্ষী, সরস্বতী, গণেশ কার্তিক ও তাঁদের বাহন সব কিছুই থাকে নন্দনের সৃষ্টিতে। প্রতিবেশী ইতি ঘোষ জানিয়েছেন নন্দনের হাতে তৈরি দুর্গার মাহাত্ম্য আর দশটা পুজোর থেকে কোনও অংশে কম নয়। তাঁরা সকলে নন্দনের পুজোতে সামিল হন ও সেখানেই আড্ডা মারেন। শুধু দুর্গা পুজোর আয়োজনই নয়, গোপাল ঠাকুরের প্রতিমাও সে নিজে হাতে বানিয়ে পুজো করে। দেখুন ভিডিও