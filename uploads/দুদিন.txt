আরম্ভিছে শীতকাল,
পরিছে নীহারজাল,
শীর্ণ বৃক্ষশাখা যত ফুলপত্রহীন,
মৃতপ্রায় পৃথিবীর মুখের উপরে
বিষাদে প্রকৃতিমাতা
শুভ্র বাম্পজালে - গাঁথা
কুজ্ঝটি - বসনখানি দেছেন টানিয়া।
পশ্চিমে গিয়েছে রবি, স্তব্ধ সন্ধ্যাবেলা,
বিদেশে আসিনু শ্রান্ত পথিক একেলা।
রহিনু দুদিন।
এখনো রয়েছে শীত,
বিহঙ্গ গাহে না গীত,
এখনো ঝরিছে পাতা, পড়িছে তুহিন।
বসন্তের প্রাণভরা চুম্বন - পরশে
সর্ব অঙ্গ শিহরিয়া
পুলকে - আকুল - হিয়া
মৃতশয্যা হতে ধরা জাগে নি হরষে।
এক দিন দুই দিন ফুরাইল শেষে,
আবার উঠিতে হল, চলিনু বিদেশে।
এই - যে ফিরানু মুখ, চলিনু পুরবে,
আর কি রে এ জীবনে ফিরে আসা হবে।
কত মুখ দেখিয়াছি দেখিব না আর।
ঘটনা ঘটিবে কত,
বরষ বরষ শত
জীবনের ’পর দিয়া হয়ে যাবে পার --
হয়তো - বা একদিন অতি দূর দেশে,
আসিয়াছে সন্ধ্যা হয়ে,
বাতাস যেতেছে বয়ে,
একেলা নদীর ধারে রহিয়াছি বসে --
হু হু করে উঠিবেক সহসা এ হিয়া,
সহসা এ মেঘাচ্ছন্ন স্মৃতি উজলিয়া
একটি অস্ফুট রেখা -- সহসা দিবে যে দেখা,
একটি মুখের ছবি উঠিবে জাগিয়া,
একটি গানের ছত্র পড়িবেক মনে,
সন্ধ্যাসংগীত
দু - একটি সুর তার উদিবে স্মরণে,
অবশেষে একেবারে সহসা সবলে
বিস্মৃতির বাঁধগুলি
ভাঙিয়া চুর্ণিয়া ফেলি
সেদিনের কথাগুলি বন্যার মতন
একেবারে বিপ্লাবিয়া ফেলিবে এ মন।
শতফুলদলে গড়া সেই মুখ তার
স্বপনেতে প্রতিনিশি
হৃদয়ে উদিবে আসি
এলানো আকুল কেশে, আকুল নয়নে।
সেই মুখ সঙ্গী মোর হইবে বিজনে,
নিশীথের অন্ধকার আকাশের পটে
নক্ষত্র - গ্রহের মতো উঠিবেক ফুটে
ধীরে ধীরে রেখা রেখা সেই মুখ তার
নিঃশব্দে মুখের পানে চাহিয়া আমার।
চমকি উঠিব জাগি শুনি ঘুমঘোরে
“ যাবে তবে? যাবে?” সেই ভাঙা - ভাঙা স্বরে।
ফুরাল দু’দিন --
শরতে যে শাখা হয়েছিল পত্রহীন
এ দু’দিনে সে শাখা
উঠে নি মুকুলিয়া,
অচল শিখর - ’পরি
যে তুষার ছিল পড়ি
এ দু’দিনে কণা তার যায় নি গলিয়া,
কিন্তু এ দু’দিন তার শত বাহু দিয়া
চিরটি জীবন মোর রহিবে বেষ্টিয়া।
দু’দিনের পদচিহ্ন চিরদিন - তরে
অঙ্কিত রহিবে শত বরষের শিরে।