বিচারপতির রায়ে যদি সাজা ঘোষণা হয় তবে রাম রহিম পালিয়ে যাবেন বলে ঠিক করে রেখেছিলেন। সেই জন্য জামাকাপড়ও গুছিয়ে এনেছিলেন। সঙ্গে এনেছিলেন একটি লাল রঙের ব্যাগ। আর সেই ব্যাগেই ছিল পরিকল্পিত অজ্ঞাতবাসের পোশাক। কেন্দ্রকে জমা দেওয়া হরিয়ানা সরকারের রিপোর্টেই সেই কাণ্ডের কথা উল্লেখ করা হয়েছে। জানা গিয়েছে, বাবার সাজা ঘোষণা হতেই পোষা গুন্ডাদের কাছে হাঙ্গামার নির্দেশ আসে। সেই এসএমএস কোড ছিল— ‘টোম্যাটো ফোড়ো’। ঠিক কেমন ছিল ধর্ষক বাবার ছক? জানা গিয়েছে, তিনি আগেই বুঝেছিলে জোড়া মামলায় সাজা তাঁর হবেই। আর সেটা বেশ বড় মাপের সাজা। তাই আদালতে আসার সময়েই একটি লাল ব্যাগে করে পোশাক নিয়ে আসেন। রায় ঘোষণার পরেই তিনি সেই ব্যাগটি আদালত কক্ষে চেয়ে পাঠান। এটাই ছিল সংকেত। সেই ব্যাগ চেয়ে পাঠানোর কথা শুনেই অনুগামীরা বুঝে যান কী করতে হবে। অন্য দিকে এসএমএম ‘টোম্যাটো ফোড়ো’ মানে বলা ছিল হাঙ্গামা শুরু করো। ভাঙচুর চালাও। পরিকল্পনায় হিন্দি সিনেমাও হার মানবে। আদালত থেকে জেলে যাওয়ার পথে রাখা ছিল বাবা-অনুগামীদের প্রায় ৮০টি গাড়ি। তাতে ঠাসা ছিল অস্ত্র আর আগুন জ্বালানোর সরঞ্জাম। ঠিক ছিল জেলে যাওয়ার সময়ে আগুন জ্বলে উঠবে। তুলাকালামকাণ্ড বাঁধবে। আর সেই ফাঁকেই লাল ব্যাগ নিয়ে বেপাত্তা হয়ে যাবেন ধর্ষক বাবা রাম রহিম। আগাম সেই খবর পেয়ে যান গোয়েন্দারা। আর তাই উল্টো পথে নিয়ে যাওয়া হয় জেলগামী কনভয়। তাতেও বাধা আসে। বাবার অস্ত্রধারী দেহরক্ষীরা সেই পথে যেতে বাধা দেন। এমনকী সরকারি কমান্ডোদের মধ্যেও বাবার অনুগতরা বাধা দেন। একে-৪৭ ধারী সেই কমান্ডোদের উল্টো সুর বড় বিপদ ডেকে আনতে পারত। কিন্তু আগে থেকে প্রস্তুত থাকা পুলিশ পরিস্থিতি সামাল দেয়। পিটিয়ে কম্যান্ডোদের নিরস্ত করে। এর পরে সেনা ক্যান্টনমেন্ট থেকে হেলিকপ্টারে করে বাবাকে উড়িয়ে নিয়ে যায় পুলিশ। এমনটাই রিপোর্ট দিয়েছেন হরিয়ানা পুলিশের আইজি কে কে রাও।