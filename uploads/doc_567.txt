তাঁর বিরুদ্ধে জারি হয়েছে লুক আউট নোটিশ। তিনি হনিপ্রীত সিংহ। ধর্ষক বাবা জেলে ঢোকার পরে তিনি বেপাত্তা। কোথায় গেলেন রাম রহিমের পালিতা কন্যা? শুরু হয়ে গিয়েছে খোঁজ। এক সর্বভারতীয় সংবাদমাধ্যমের দাবি, অবশেষে তাঁর সন্ধান মিলেছে। তিনি নাকি লুকিয়ে রয়েছেন নেপালে! তাঁর খোঁজে ইন্দো-নেপাল সীমান্তে একটি অনুসন্ধানকারী দল পাঠিয়েছে হরিয়ানা পুলিশ।   পাশাপাশি আরও একটি খবর পাওয়া গিয়েছে। গুরুগ্রামের কাছে কোনও এক অঞ্চলে নিজের ইন্টারনেট ডঙ্গল ব্যবহার করেছিলেন হনিপ্রীত। সেই অঞ্চলেও অনুসন্ধানকারী দল পাঠানো হতে পারে বলে মনে করা হচ্ছে।  রাম রহিম জেলে যাওয়ার পরে নিজের সঙ্গে রাখতে চেয়েছিলেন মেয়েকে। কিন্তু সে আশা পূরণ হয়নি। বরং পরিস্থিতি বিপজ্জনক বুঝতে পেরে কেটে পড়েন হনিপ্রীত। তাঁর বিরুদ্ধেও মামলা দায়ের করেছে হরিয়ানা পুলিশ। ষড়যন্ত্রে সামিল হওয়া, হিংসায় উস্কানি দেওয়া কিংবা দেশদ্রোহিতার মতো অভিযোগ রয়েছে তাঁর বিরুদ্ধে। রাম রহিম আদালতে দোষী সাব্যস্ত হওয়ার পরে হনিপ্রীতই হিংসা ছড়ানোয় মদত দিয়েছিলেন বলে জানা গিয়েছে। এমনকী, জেল থেকে বাবাকে নিয়ে পালানোরও পরিকল্পনা নাকি তাঁর ছিল।  কয়েক বছর আগে হনিপ্রীতকে দত্তক নেন রাম রহিম। নিজেকে ‘পাপা’স অ্যাঞ্জেল’ বলে পরিচয় দিতেন হনিপ্রীত। যদিও তথাকথিত বাবা-মেয়ের মতো সম্পর্ক তাঁদের মধ্যে ছিল না, এমন দাবি করেছেন অনেকেই। এমনকী হনিপ্রীতের স্বামীও এমন কথা বলেছেন। কোথাও বেড়াতে গেলে স্বামীর ঘরে নাকি রাতে থাকতেন না তিনি। থাকতেন রাম রহিমের সঙ্গেই। দু’জনকে নাকি আপত্তিজনক অবস্থাতেও দেখে ফেলেছিলেন হনিপ্রীতের স্বামী।  প্রাথমিক ভাবে মনে করা হয়েছিল, হরিয়ানার রোহতকেরই কোথাও হয়তো গা-ঢাকা দিয়ে রয়েছেন হনিপ্রীত। বিশ্বস্ত কোনও ডেরা অনুগামীই হয়তো আশ্রয় দিয়েছে তাঁকে।  কিন্তু আপাতত সেই সম্ভাবনাকে উড়িয়ে দিয়ে নেপালে থাকার সম্ভাবনাই জোরালো হয়ে উঠছে।