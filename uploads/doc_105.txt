অনুপম হাজরা-বিশ্বভারতী কাজিয়ায় স্বাধিকার ভঙ্গের প্রস্তাব আনতে চলেছে তৃণমূল কংগ্রেস। দলীয় সাংসদকে হেনস্থা করা হয়েছে, এই অভিযোগ লোকসভায় প্রস্তাব আনবেন তৃণমূলের সৌগত রায়।  ওয়েব ডেস্ক: অনুপম হাজরা-বিশ্বভারতী কাজিয়ায় স্বাধিকার ভঙ্গের প্রস্তাব আনতে চলেছে তৃণমূল কংগ্রেস। দলীয় সাংসদকে হেনস্থা করা হয়েছে, এই অভিযোগ লোকসভায় প্রস্তাব আনবেন তৃণমূলের সৌগত রায়। সাংসদ-শিক্ষকের সঙ্গে প্রতিষ্ঠানের কাজিয়া। সেই কাজিয়া এবার সোরগোল ফেলতে চলেছে সংসদে। ২০১৩ অসম বিশ্ববিদ্যালয় থেকে লিয়েনে বিশ্বভারতীতে যোগ দেন অনুপম হাজরা। সাংসদ হওয়ার পর ২০১৪ জুনে দীর্ঘমেয়াদি ছুটি নিয়েছিলেন স্যোশাল ওয়ার্ক বিভাগের অ্যাসিস্ট্যান্ট প্রোফেসর। কিন্তু, বছর ঘুরতে বদলায় পরিস্থিতি।   গত ৩১ মে নিয়ে মানব সম্পদ উন্নয়ন মন্ত্রকের দ্বারস্থ হন বোলপুরের তৃণমূল সাংসদ। বিশ্ববিদ্যালয়ের বিরুদ্ধে প্রতিহিংসামূলক আচরণের অভিযোগ তোলেন তিনি। বিশ্বভারতীকে বিষয়টি খতিয়ে দেখতে বললেও, মানব সম্পদ উন্নয়ন মন্ত্রক জানিয়ে দেয়, ছুটির বিষয়টি একান্তই বিশ্ববিদ্যালয়ে নিজস্ব সিদ্ধান্ত। গত ১৩ জুন বিজ্ঞপ্তি জারি করে বিশ্বভারতী জানিয়ে দেয় অধ্যাপনা থেকে সরানো হল অনুপম হাজরাকে। তবে লড়াই ছাড়েননি বোলেপুরের সাংসদ। একদিকে কেন্দ্রে দরবার করেছেন। পাশাপাশি, তোপ দেগেছেন ফেসবুকে। অনুপম হাজরার বিষয়টি খতিয়ে দেখতে বলে ফের একবার বিশ্বভারতীকে চিঠি দিয়েছে কেন্দ্র। একে অবাঞ্ছিত হস্তক্ষেপ মনে করলেও, কেন্দ্রের চিঠির উত্তর দেবে বিশ্বভারতী।  বিশ্ববিদ্যালয় সূত্রে খবর, কেন্দ্রকে তারা জানিয়ে দেবে নিয়ম মেনেই সরানো হয়েছে অনুপম হাজরাকে। এদিকে, দলীয় সাংসদের পাশে দাঁড়িয়েছে তৃণমূলও। অনুপম হাজরাকে হেনস্থার অভিযোগ তুলে সংসদে স্বাধিকার ভঙ্গের প্রস্তাব আনতে চলেছেন সৌগত রায়। ফলে এই কাজিয়া নিয়ে উত্তাল হবে সংসদ। সাংসদের নিজের ভাষায়, পিকচার অভি বাকি হ্যায়।