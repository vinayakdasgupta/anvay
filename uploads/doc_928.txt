কোনও তারকা নয়। তৃণমূলের দুই তরুণ তুর্কির কাঁধে দলের প্রচারের দায়িত্ব। শুভেন্দু অধিকারী ও অভিষেক বন্দ্যোপাধ্যায়। আসন্ন পুরভোটের প্রচারে এই দুজনের ওপরই নির্ভর করছেন তৃণমূলনেত্রী মমতা বন্দ্যোপাধ্যায়।  ওয়েব ডেস্ক: কোনও তারকা নয়। তৃণমূলের দুই তরুণ তুর্কির কাঁধে দলের প্রচারের দায়িত্ব। শুভেন্দু অধিকারী ও অভিষেক বন্দ্যোপাধ্যায়। আসন্ন পুরভোটের প্রচারে এই দুজনের ওপরই নির্ভর করছেন তৃণমূলনেত্রী মমতা বন্দ্যোপাধ্যায়। ২০০৬ বিধানসভা ভোটের পর থেকে তৃণমূলের নির্বাচনী প্রচার মানেই ছিল সমাজের বিভিন্ন ক্ষেত্রের মানুষদের উপস্থিতি। বিশেষ করে নন্দীগ্রাম-সিঙ্গুর আন্দোলনের পর থেকে কবীর সুমন, নচিকেতা, সন্ধ্যা রায়, দেবের মত অরাজনৈতিক ব্যক্তিরা রাজনৈতিক মঞ্চে হাজির হয়ে তৃণমূলের জন্য ভোট চাইতেন। ২০১৪ লোকসভা নির্বাচনের তৃণমূলের প্রচার মানেই তারাদের চাঁদের হাট। রোড শো, পথসভা বা জনসভা--সর্বত্রই হাজির মিঠুন চক্রবর্তী, মুনমুন সেন বা দেবের মতো ফিল্ম স্টারেরা। এবার পুরভোটে তারকারা কই? কয়েকটি প্রচারসভায় কয়েকজন সেলিব্রিটিকে দেখা গেলেও গোটা প্রচারের দায়িত্বটাই সামলাছেন দলের দুই তরুণ তুর্কি শুভেন্দু অধিকারী ও অভিষেক বন্দ্যোপাধ্যায়। এবার আর মঞ্চে নেই দেব, নেই মিঠুন, মুনমুন সেন বা সন্ধ্যা রায়। কিন্তু কেন ভোট প্রচারের কৌশল বদল? তৃণমূল কংগ্রেস সূত্রে খবর, অরাজনৈতিক মানুষদের অনেকের জন্যই দলের মুখ পুড়েছে। ক্ষুণ্ণ হয়েছে ভাবমূর্তি। কখনও মুখ খুলেছেন কবীর সুমন, কখনও আবার বেফাঁস মন্তব্য করে দলকে অত্যন্ত অস্বস্তিতে ফেলে দিয়েছেন তাপস পাল, শতাব্দী রায়। আবার সারদা কাণ্ডেও কুণাল ঘোষ, মিঠুন চক্রবর্তীর নাম জড়ানোর পর দলের অস্বস্তি বেড়েছে। তাই তৃণমূল শীর্ষ নেতৃত্বের সিদ্ধান্ত, এবার আর অরাজনৈতিক ব্যক্তিদের দিয়ে পুরভোটের প্রচার নয়। রাজনীতি এবং দলের নেতাদের ওপরই ভরসা রাখছেন তৃণমূল নেতৃত্ব।