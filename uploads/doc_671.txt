‘পালিত কন্যা’ হনিপ্রীতের সঙ্গে তার সম্পর্ক যে একটু বেশিই নিবিড়, তা এতদিনে জেনে গিয়েছে দেশবাসী। সেই ঘনিষ্ঠতার প্রমাণ আরও একবার ধর্ষকবাবা নিজেই দিল। কারণ জেলে বসেও নিজের বিবাহিত স্ত্রী নয়, বরং পালিত কন্যা হনিপ্রীতকেই দেখতে চেয়েছেন রাম রহিম সিংহ। যদিও বাবার এই ইচ্ছেপূরণ এখনই সম্ভব নয়। কারণ, লুক আউট নোটিস জারি হওয়ার পর থেকেই গা ঢাকা দিয়েছেন বাবার পালিত কন্যা। বর্তমানে হরিয়ানার সুনারিয়া জেলে বন্দি রয়েছেন ধর্ষক বাবা। নিয়ম অনুযায়ী, জেলে থাকার সময়ে যাঁদের সঙ্গে বন্দিরা দেখা করতে চান, সেরকম দশজনের নামের তালিকা জেল কর্তৃপক্ষের কাছে জমা দিতে হয়। একটি সর্বভারতীয় ইংরেজি দৈনিকের খবর অনুযায়ী, বাবা রাম রহিম যে দশজনের নাম জমা দিয়েছেন, তাঁদের মধ্যে ‘পালিত কন্যা’ হনিপ্রীতের নাম রাখলেও নিজের স্ত্রী হরজিতের নাম রাখেননি রাম রহিম।  হনিপ্রীত ছাড়াও মা নসিব কৌর, জসমিত ইনসান, বউমা হুসানপ্রীত ইনসান, দুই মেয়ে অমরপ্রীত এবং চরণপ্রীত, দুই জামাই শান-ই-মিত এবং রুহ-ই-মিত, ডেরার চেয়ারপার্সন ভিপাসনা এবং পুরনো অনুগামী দান সিংহের নাম জমা দিয়েছেন রাম রহিম।  এই বিষয়ে অন্যান্য খবর  ধর্ষক বাবা নেতাজি সাজতে চেয়েছিলেন! জেলবন্দি রাম রহিমের পরিকল্পনা ফাঁস   কিন্তু সমস্যা হল, হনিপ্রীত তো বটেই, রাম রহিম যাঁদের সঙ্গে দেখা করতে চান, তাঁদের কারোকেই খুঁজে পাচ্ছে না পুলিশ। কারণ, ডেরার সদর দফতর ছেড়ে রাম রহিমের পরিবারের সদস্যরা চলে গিয়েছে। বাকি যে কয়েকজনের কথা বাবা লিখেছেন, তাঁদেরও খোঁজ পাওয়া যাচ্ছে না। হনিপ্রীতকে গ্রেফতার করার জন্য তো পুলিশই চেষ্টা করছে। কারোকেই খুঁজে না পাওয়ার ফলে পুলিশ ভেরিফিকেশনের কাজই করতে পারেননি দায়িত্বপ্রাপ্ত পুলিশ অফিসার। ফলে, রাম রহিমের সঙ্গে তার পরিচিতদের দেখা করানোর প্রক্রিয়াটাই বেশ কিছুদিনের জন্য পিছিয়ে গিয়েছে। অতএব, চাইলেও এখনই হনিপ্রীতের দেখা বাবা পাচ্ছেন না।