সানিয়া মির্জা মানেই বিতর্ক। সানিয়া মির্জা মানেই খবর। রবিবার কর্ণ জোহরের জনপ্রিয় চ্যাট শো ‘কফি উইথ করণ’-এ অতিথি হিসেবে উপস্থিত হয়েছিলেন ভারতের টেনিস কন্যা এবং চিত্র পরিচালক তথা কোরিওগ্রাফার ফারহা খান। এই জনপ্রিয় চ্যাট শোয়ে এসে নিজের মনের কথা আর গোপন রাখতে পারেননি হায়দরাবাদি কন্যা। শোয়েব মালিকের ঘরণী সানিয়া। তাঁর বিয়ে নিয়ে একসময়ে কম জলঘোলা হয়নি। এখন অবশ্য অনেকগুলো দিন কেটে গিয়েছে। সানিয়া ও শোয়েব মালিক ‘হ্যাপি কাপল’ বলেই বিবেচিত। কিন্তু কর্ণ জোহরের চ্যাট শোয়ে অন্য অবতারে ধরা দিলেন সানিয়া। এই সানিয়া বিবাহিতা হওয়া সত্ত্বেও অন্য পুরুষকে কামনা করেন। পছন্দের পুরুষের কথা সর্বসমক্ষে জানাতেও দ্বিধাবোধ করেন না। সানিয়ার সেই স্বপ্নের পুরুষ কে? কর্ণ জোহরের প্রশ্নের জবাবে কোন পুরুষের নাম খুল্লমখুল্লা জানালেন সানিয়া?  র‌্যাপিড ফায়ার রাউন্ডে সানিয়াকে প্রশ্ন ছোড়া হয়, ‘একদিনের জন্য তুমি দীপিকা পাড়ুকোন হলে কী করবে?’ খটমট প্রশ্ন সন্দেহ নেই। কিন্তু প্রশ্নের জবাব দিতে এক মুহূর্তও ভাবেননি সানিয়া। ঠোঁটের কাছেই ছিল তাঁর জবাব। হায়দরাবাদি কন্যা বলেছেন, ‘আমি যদি দীপিকা হতাম, তাহলে রণবীরের সঙ্গে সম্পর্ক চুকিয়ে দিতাম। তাহলে অন্য মেয়েদের কাছেও রণবীর অ্যাভেইলেবল হবে।’  অর্থাৎ উত্তরেই বোঝা যাচ্ছে, দীপিকার প্রেমিক রণবীর সিংহকে পছন্দ করেন সানিয়া। মনে মনে তাঁকে প্রেমিক হিসেবেই কামনা করেন। এখানেই শেষ নয়, প্রাক্তন প্রেমিক শাহিদ কপূরকে হাতের সামনে পেলে তিনি যে মারতে চান, এমন ইচ্ছার কথাও গোপন রাখেননি সানিয়া। একসময়ে সানিয়ার সঙ্গে শাহিদ কপূরের প্রেম নিয়ে বহু কালি খরচ হয়েছে সংবাদমাধ্যমে। ‘কামিনে’ ছবির শ্যুটিং চলাকালীন সানিয়া মির্জাকে দেখা যেত শাহিদের সঙ্গে। দু’ জনের প্রেম শেষ পর্যন্ত পূর্ণতা পায়নি। সেই কারণেই হয়তো শাহিদ কপূরকে মারতে চান সানিয়া মির্জা।