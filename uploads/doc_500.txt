তাঁর এখন লড়াই চলছে ফুসফুসের ক্যানসারের বিরুদ্ধে। টুইটারে সম্প্রতি তিনি লিখেওছেন, ‘এই ম্যাচে এখনও পর্যন্ত দু’গোলে এগিয়ে আছি!’ তারই মধ্যে নেদারল্যান্ডসের কিংবদন্তি ফুটবলার ইয়োহান ক্রুয়েফ জানিয়ে দিলেন লা লিগায় সেল্টা ভিগোর বিরুদ্ধে লিওনেল মেসি আর লুইস সুয়ারেজের ‘টু-ম্যান’ পেনাল্টিতে গোল তিনি দেখেছেন। এবং তিনি রোমাঞ্চিত!   ফুটবলমহলের একাংশ মেসিকে সমালোচনাও করেছে পেনাল্টি থেকে শট না নিয়ে সুয়ারেজকে পাস বাড়ানোর জন্য। রবার্তো কার্লোসের মতো প্রাক্তন কয়েকজন ফুটবলারের মনে হয়েছে মেসি পেনাল্টি থেকে শট না মেরে প্রতিপক্ষকে অসম্মান করেছেন! ক্রুয়েফের প্রশ্ন, ‘‘কীসের অসম্মান? ফুটবল তো দর্শকদের আনন্দ দেওয়ার জন্যও। মেসি সেটাই করেছে।’’ বার্সেলোনার একটি সংবাদপত্রকে দেওয়া সাক্ষাৎকারে একইসঙ্গে ডাচ কিংবদন্তি আরও বলেছেন, ‘‘সেল্টা ভিগো যথেষ্ট ভাল খেলছিল। টিভি’তে ম্যাচটা দেখেছি। বার্সার গোলরক্ষক ক্লদিও ব্রাভোকে তিনটে নিশ্চিত গোল বাঁচাতে হয়েছে। বার্সার পক্ষে গোলের মুখ খোলা কঠিন ছিল। কীভাবে বলব প্রতিপক্ষকে অসম্মান করেছে লিও? যেভাবে সুয়ারেজকে দিয়ে গোল করিয়েছে তাতে আমি রোমাঞ্চিত।’’ মেসির ওই অভিনব ভাবনা দেখে ৬৮ বছর বয়সী প্রাক্তন বার্সেলোনা ম্যানেজারের মনে পড়েছে নিজের কথা। ৩৪ বছর আগে হেলমন্ড স্পোর্টের বিরুদ্ধে আয়াক্সের হয়ে একটি ম্যাচে পেনাল্টি থেকে ক্রুয়েফও শট নেননি। সতীর্থ জেসপার ওলসেনের উদ্দেশে পাস বাড়িয়ে ছিলেন। ক্রুয়েফ বলেছেন, ‘‘গোল হওয়ার পর রেফারি আমাকে জিজ্ঞাসা করেছিল আমি যেটা করলাম সেটা কি আইন মেনে? জবাবে আমি বলেছিলাম, অবশ্যই, কারণ আমি বলের মুভমেন্টটা সামনে রেখেছিলাম। ওলসেন পিছন থেকে এসে গোল করেছিল।’’ ক্রুয়েফের প্রশংসার কথা কি মেসি জেনেছেন? জানলে হয়তো আরও উৎসাহিত হবেন এবং ভবিষ্যতেও তাঁর কাছ থেকে দেখা যাবে আরও টু-ম্যান পেনাল্টি!