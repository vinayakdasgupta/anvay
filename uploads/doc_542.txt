অটো ইউনিয়নের তোলাবাজির কাছে মাথা নোয়াতে চাননি বিধাননগরের মেয়র সব্যসাচী দত্তের প্রাক্তন গাড়িচালক বাবলু মণ্ডল। শুক্রবার সকালে লাঠির ঘায়ে ইউনিয়নের কয়েকজন সদস্য তাঁর মাথাই ফাটিয়ে দিয়েছে বলে অভিযোগ। ঘটনাচক্রে অটো ইউনিয়নটি তৃণমূল নিয়ন্ত্রিত। দু’মাস আগে মেয়রের গাড়ির স্টিয়ারিং ছেড়েছিলেন কেষ্টপুরের  বাসিন্দা বাবলু।  বাবলুর অভিযোগ, টাকা না দিলে তাঁকে রাস্তায় অটো নামাতে দেওয়া হবে না বলে হুমকি দেওয়া হয়েছিল। বেশ কয়েকদিন বাড়ি থেকে অটো বার করেননি তিনি। ইউনিয়নের হুমকি উপেক্ষা করে এদিন অটো নিয়ে রাস্তায় বেরিয়েছিলেন বাবলু। সকাল ১০টা নাগাদ করুণাময়ীর কাছে একটি বেসরকারি হাসপাতালের সামনে বাবলুকে মারধর করা হয় বলে অভিযোগ। কিছুক্ষণের জন্য জ্ঞানও হারান তিনি। পথচলতি কিছু মানুষ তাঁকে বিধাননগর হাসপাতালে নিয়ে যান। চিকিৎসার পর ছাড়া পেয়ে তিনি বিধাননগর পুলিশের কাছে লিখিত অভিযোগ দায়ের করেন।  বাবলুর কথায়, ‘‘সাড়ে ছ’বছরের বেশি সময় সব্যসাচীবাবুর গাড়ি চালিয়েছি। দু’মাস ধরে আমি তাঁর গাড়ি চালাচ্ছি না। উনি যখন প্রথমবার বিধানসভা ভোটে দাঁড়িয়েছিলেন তখন আমাকে বিরোধীরা হুমকি দিয়ে বলেছিল, তৃণমূল প্রার্থী হেরে গেলে আমাকে কোথায় পুঁতে ফেলা হবে কেউ টের পাবে না। আজ তৃণমূলকর্মীদের লাঠির ঘায়েই আমার মাথা ফাটল।’’  বাবলুর অভিযোগ, গত কয়েকদিন ধরেই তাঁর থেকে ৬০-৭০ হাজার টাকা তোলা চাইছিল ইউনিয়নের কয়েকজন। এর আগে অন্য একজন বাবলুর অটোটি চালাতেন। কিন্তু তখন কেউ টাকার দাবি করেনি। বাবলুর আরও অভিযোগ, মেয়রের গাড়ি চালানো বন্ধ করার পর থেকেই তাঁর অটোটি স্ট্যান্ডে রাখতে দেয় না ইউনিয়ন। এদিন জোর করে অটো চালানোর চেষ্টা করাতেই তাঁকে মারধর করা হয়।  সব্যসাচী এই প্রসঙ্গে বলেন, ‘‘বাবলু দু’মাস আগেই গাড়ি চালানো ছেড়েছে। আজ কী হয়েছে জানি না। ওর অভিযোগ সম্পর্কে আমি কিছু বলতে পারব না।’’