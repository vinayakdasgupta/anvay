উৎসর্গ
শ্রীযুক্ত শরৎচন্দ্র চট্টোপাধ্যায়ের
৫৭ বছর বয়সের জন্মোৎসব উপলক্ষে
কবির সস্নেহ উপহার
৩১ ভাদ্র ১৩২৯
রথের রশি
রথযাত্রার মেলায় মেয়েরা
প্রথমা
এবার কী হল, ভাই!
উঠেছি কোন্ ভোরে, তখন কাক ডাকে নি।
কঙ্কালিতলার দিঘিতে দুটো ডুব দিয়েই
ছুটে এলুম রথ দেখতে, বেলা হয়ে গেল—
রথের নেই দেখা। চাকার নেই শব্দ।
দ্বিতীয়া
চারি দিকে সব যেন থম্ থমে হয়ে আছে,
ছম্ ছম্ করছে গা।
তৃতীয়া
দোকানি পসারিরা চুপচাপ বসে,
কেনাবেচা বন্ধ। রাস্তার ধারে ধারে
লোক জটলা করে তাকিয়ে আছে
কখন্ আসবে রথ। যেন আশা ছেড়ে দিয়েছে।
প্রথমা
দেশের লোকের প্রথম যাত্রার দিন আজ —
বেরবেন ব্রাহ্মণঠাকুর শিষ্য নিয়ে —
বেরবেন রাজা, পিছনে চলবে সৈন্যসামন্ত —
পণ্ডিতমশায় বেরবেন, ছাত্ররা চলবে পুঁথিপত্র হাতে।
কোলের ছেলে নিয়ে মেয়েরা বেরবে,
ছেলেদের হবে প্রথম শুভযাত্রা —
কিন্তু কেন সব গেল হঠাৎ থেমে।
দ্বিতীয়া
ওই দেখ্ , পুরুতঠাকুর বিড়্ বিড় করছে ওখানে।
মহাকালের পাণ্ডা বসে মাথায় হাত দিয়ে।
সন্ন্যাসীর প্রবেশ
সন্ন্যাসী
সর্বনাশ এল।
বাধবে যুদ্ধ, জ্বলবে আগুন, লাগবে মারী,
ধরণী হবে বন্ধ্যা, জল যাবে শুকিয়ে।
প্রথমা
এ কী অকল্যাণের কথা ঠাকুর!
উৎসবে এসেছি মহাকালের মন্দিরে —
আজ রথযাত্রার দিন।
সন্ন্যাসী
দেখতে পাচ্ছ না — আজ ধনীর আছে ধন,
তার মূল্য গেছে ফাঁক হয়ে গজভুক্ত কপিত্থের মতো।
ভরা ফসলের খেতে বাসা করেছে উপবাস।
যক্ষরাজ স্বয়ং তার ভাণ্ডারে বসেছে প্রায়োপবেশনে।
দেখতে পাচ্ছ না — লক্ষ্মীর ভাণ্ড আজ শতছিদ্র,
তাঁর প্রসাদধারা শুষে নিচ্ছে মরুভূমিতে —
ফলছে না কোনো ফল।
তৃতীয়া
হাঁ ঠাকুর, তাই তো দেখি।
সন্ন্যাসী
তোমরা কেবলই করেছ ঋণ,
কিছুই কর নি শোধ,
দেউলে করে দিয়েছ যুগের বিত্ত।
তাই নড়ে না আজ আর রথ —
ওই যে, পথের বুক জুড়ে পড়ে আছে তার অসাড় দড়িটা।
প্রথমা
তাই তো, বাপ রে, গা শিউরে ওঠে —
এ যে অজগর সাপ, খেয়ে খেয়ে মোটা হয়ে আর নড়ে না।
সন্ন্যাসী
ওই তো রথের দড়ি, যত চলে না ততই জড়ায়।
যখন চলে, দেয় মুক্তি।
দ্বিতীয়া
বুঝেছি আমাদের পুজো নেবেন ব'লে
হত্যে দিয়ে পড়ে আছেন দড়ি-দেবতা।
পুজো পেলেই হবেন তুষ্ট।
প্রথমা
ও ভাই, পুজো তো আনি নি। ভুল হয়েছে।
তৃতীয়া
পুজোর কথা তো ছিল না —
ভেবেছিলেম রথের মেলায় কেবল বেচব কিনব,
বাজি দেখব জাদুকরের,
আর দেখব বাঁদর-নাচ।
চল্ -না শিগগির, এখনো সময় আছে,
আনি গে পুজো।
[সকলের প্রস্থান
নাগরিকদের প্রবেশ
প্রথম নাগরিক
দেখ্ দেখ্ রে, রথের দড়িটা কেমন করে পড়ে আছে।
যুগযুগান্তরের দড়ি, দেশদেশান্তরের হাত পড়েছে ওই দড়িতে,
আজ অনড় হয়ে মাটি কামড়ে আছে
সর্বাঙ্গ কালো ক'রে।
দ্বিতীয় নাগরিক
ভয় লাগছে রে। সরে দাঁড়া, সরে দাঁড়া।
মনে হচ্ছে ওটা এখনি ধরবে ফণা, মারবে ছোবল।
তৃতীয় নাগরিক
একটু একটু নড়ছে যেন রে। আঁকুবাঁকু করছে বুঝি।
প্রথম নাগরিক
বলিস্ নে অমন কথা। মুখে আনতে নেই।
ও যদি আপনি নড়ে তা হলে কি আর রক্ষে আছে।
তৃতীয় নাগরিক
তা হলে ওর নাড়া খেয়ে সংসারের সব জোড়গুলো
বিজোড় হয়ে পড়বে। আমরা যদি না চালাই —
ও যদি আপনি চলে, তা হলে পড়ব যে চাকার তলায়।
প্রথম নাগরিক
ওই দেখ্ ভাই, পুরুতের গেছে মুখ শুকিয়ে,
কোণে বসে বসে পড়ছে মন্তর।
দ্বিতীয় নাগরিক
সেদিন নেই রে
যেদিন পুরুতের মন্তর-পড়া হাতের টানে চলত রথ।
ওরা ছিল কালের প্রথম বাহন।
তৃতীয় নাগরিক
তবু আজ ভোরবেলা দেখি ঠাকুর লেগেছেন টান দিতে —
কিন্তু একেবারেই উলটো দিকে, পিছনের পথে।
প্রথম নাগরিক
সেটাই তো ঠিক পথ, পবিত্র পথ, আদি পথ।
সেই পথ থেকে দূরে এসেই তো কালের মাথার ঠিক থাকছে না।
দ্বিতীয় নাগরিক
মস্ত পণ্ডিত হয়ে উঠলি দেখি। এত কথা শিখলি কোথা।
প্রথম নাগরিক
ওই পণ্ডিতেরই কাছে। তাঁরা বলেন —
মহাকালের নিজের নাড়ীর টান পিছনের দিকে,
পাঁচজনের দড়ির টানে অগত্যা চলেন সামনে।
নইলে তিনি পিছু হটতে হটতে একেবারে পৌছতেন
অনাদি কালের অতল গহ্বরে।
তৃতীয় নাগরিক
ওই রশিটার দিকে চাইতে ভয় করে।
ওটা যেন যুগান্তের নাড়ী —
সান্নিপাতিক জ্বরে আজ দব্ দব্ করছে।
সন্ন্যাসীর প্রবেশ
সন্ন্যাসী
সর্বনাশ এল।
গুরুগুরু শব্দ মাটির নীচে।
ভূমিকম্পের জন্ম হচ্ছে।
গুহার মধ্য থেকে আগুন লক্ লক্ মেলছে রসনা।
পূর্বে পশ্চিমে আকাশ হয়েছে রক্তবর্ণ।
প্রলয়দীপ্তির আঙটি পরেছে দিক্ চক্রবাল।
[ প্রস্থান
প্রথম নাগরিক
দেশে পুণ্যাত্মা কেউ নেই কি আজ।
ধরুক-না এসে দড়িটা।
দ্বিতীয় নাগরিক
এক-একটি পুণ্যাত্মাকে খুঁজে বের করতেই
এক-এক যুগ যায় বয়ে —
ততক্ষণ পাপাত্মাদের হবে কী দশা।
তৃতীয় নাগরিক
পাপাত্মাদের কী হবে তা নিয়ে ভগবানের মাথাব্যাথা নেই।
দ্বিতীয় নাগরিক
সে কী কথা। সংসার তো পাপাত্মাদের নিয়েই।
তারা না থাকলে তো লোকনাথের রাজত্ব উজাড়।
পুণ্যাত্মা কালেভদ্রে দৈবাৎ আসে,
আমাদের ঠেলায় দৌড় মারে বনে জঙ্গলে গুহায়।
প্রথম নাগরিক
দড়িটার রঙ যেন এল নীল হয়ে।
সামলে কথা কোস।
মেয়েদের প্রবেশ
প্রথমা
বাজা ভাই, শাঁখ বাজা —
রথ না চললে কিছুই চলবে না।
চড়বে না হাঁড়ি, বুলবুলিতে খেয়ে যাবে ধান।
এরই মধ্যে আমার মেজো ছেলের গেছে চাকরি,
তার বউটা শুষছে জ্বরে। কপালে কী আছে জানি নে।
প্রথম নাগরিক
মেয়েমানুষ, তোমরা এখানে কী করতে।
কালের রথযাত্রায় কোনো হাত নেই তোমাদের।
কুটনো কোটো গে ঘরে।
দ্বিতীয়া
কেন, পুজো দিতে তো পারি।
আমরা না থাকলে পুরুতের পেট হত না এত মোটা।
গড় করি তোমায় দড়ি-নারায়ণ! প্রসন্ন হও।
এনেছি তোমার ভোগ। ওলো, ঢাল্ ঢাল্ ঘি,
ঢাল্ দুধ, গঙ্গাজলের ঘটি কোথায়,
ঢেলে দে-না জল। পঞ্চগব্য রাখ্ ঐখানে,
জ্বালা পঞ্চপ্রদীপ। বাবা দড়ি-নারায়ণ,
এই আমার মানত রইল, তুমি যখন নড়বে
মাথা মুড়িয়ে চুল দেব ফেলে।
তৃতীয়া
এক মাস ছেড়ে দেব ভাত, খাব শুধু রুটি।
বলো-না ভাই, সবাই মিলে — জয় দড়ি-নারায়ণের জয়।
প্রথম নাগরিক
কোথাকার মূর্খ তোরা —
দে মহাকালনাথের জয়ধ্বনি।
প্রথমা
কোথায় তোমাদের মহাকালনাথ? দেখি নে তো চক্ষে।
দড়ি-প্রভুকে দেখছি প্রত্যক্ষ —
হনুমানপ্রভুর লঙ্কা-পোড়ানো লেজখানার মতো —
কী মোটা, কী কালো, আহা দেখে চক্ষু সার্থক হল।
মরণকালে ওই দড়ি-ধোওয়া জল ছিটিয়ে দিয়ো আমার মাথায়।
দ্বিতীয়া
গালিয়ে নেব আমার হার, আমার বাজুবন্দ,
দড়ির ডগা দেব সোনা-বাঁধিয়ে।
তৃতীয়া
আহা, কী সুন্দর রূপ গো।
প্রথমা
যেন যমুনা নদীর ধারা।
দ্বিতীয়া
যেন নাগকন্যার বেণী।
তৃতীয়া
যেন গণেশঠাকুরের শুঁড় চলেছে লম্বা হয়ে,
দেখে জল আসে চোখে।
সন্ন্যাসীর প্রবেশ
প্রথমা
দড়ি-ঠাকুরের পুজো এনেছি ঠাকুর!
কিন্তু পুরুত যে নড়েন না, মন্তর পড়বে কে।
সন্ন্যাসী
কী হবে মন্তরে।
কালের পথ হয়েছে দুর্গম।
কোথাও উঁচু, কোথাও নিচু, কোথাও গভীর গর্ত।
করতে হবে সব সমান, তবে ঘুচবে বিপদ।
তৃতীয়া
বাবা, সাতজন্মে শুনি নি এমন কথা।
চিরদিনই তো উঁচুর মান রেখেছে নিচু মাথা হেঁট ক'রে।
উঁচু-নিচুর সাঁকোর উপর দিয়েই তো রথ চলে।
সন্ন্যাসী
দিনে দিনে গর্তগুলোর হাঁ উঠছে বেড়ে।
হয়েছে বাড়াবাড়ি, সাঁকো আর টিঁকছে না।
ভেঙে পড়ল ব'লে।
[ প্রস্থান
প্রথমা
চল্ ভাই, তবে পুজো দিই গে রাস্তা-ঠাকুরকে।
আর গর্ত-প্রভুকেও তো সিন্নি দিয়ে করতে হবে খুশি,
কী জানি ওঁরা শাপ দেন যদি। একটি-আধটি তো নন,
আছেন দু-হাত পাঁচ-হাত অন্তর।
নমো নমো দড়ি-ভগবান, রাগ কোরো না ঠাকুর,
ঘরে আছে ছেলেপুলে।
[ মেয়েদের প্রস্থান
সৈন্যদলের প্রবেশ
প্রথম সৈনিক
ওরে বাস্ রে। দড়িটা পড়ে আছে পথের মাঝখানে —
যেন একজটা ডাকিনীর জটা
দ্বিতীয় সৈনিক
মাথা দিল হেঁট করে।
স্বয়ং রাজা লাগালেন হাত, আমরাও ছিলুম পিছনে।
একটু ক্যাঁচ্ কোঁচও ও করলে না চাকাটা।
তৃতীয় সৈনিক
ও যে আমাদের কাজ নয়, তাই।
ক্ষত্রিয় আমরা, শূদ্র নই, নই গোরু।
চিরদিন আমরা চড়েই এসেছি রথে।
চিরদিন রথ টানে ওই ওরা — যাদের নাম করতে নেই।
প্রথম নাগরিক
শোনো ভাই, আমার কথা।
কালের অপমান করেছি আমরা, তাই ঘটেছে এ-সব অনাসৃষ্টি।
তৃতীয় সৈনিক
এ মানুষটা আবার বলে কী।
প্রথম নাগরিক
ত্রেতাযুগে শূদ্র নিতে গেল ব্রাহ্মণের মান —
চাইলে তপস্যা করতে, এত বড়ো আস্পর্ধা —
সেদিনও অকাল লাগল দেশে, অচল হল রথ।
দয়াময় রামচন্দ্রের হাতে কাটা গেল তার মাথা,
তবে তো হল আপদশান্তি।
দ্বিতীয় নাগরিক
সেই শূদ্ররা শাস্ত্র পড়ছেন আজকাল,
হাত থেকে কাড়তে গেলে বলেন, আমরা কি মানুষ নই।
তৃতীয় নাগরিক
মানুষ নই! বটে! কতই শুনব কালে কালে।
কোন্ দিন বলবে, ঢুকব দেবালয়ে।
বলবে, ব্রাহ্মণক্ষত্রিয়ের সঙ্গে নাইব এক ঘাটে।
প্রথম নাগরিক
এর পরেও রথ যে চলছে না, সে আমাদের প্রতি দয়া করে।
চললে চাকার তলায় গুঁড়িয়ে যেত বিশ্বব্রহ্মাণ্ড।
প্রথম সৈনিক
আজ শূদ্র পড়ে শাস্ত্র,
কাল লাঙল ধরবে ব্রাহ্মণ। সর্বনাশ!
দ্বিতীয় সৈনিক
চল্ -না ওদের পাড়ায় গিয়ে প্রমাণ করে আসি —
ওরাই মানুষ না আমরা।
দ্বিতীয় নাগরিক
এ দিকে আবার কোন্ বুদ্ধিমান বলেছে রাজাকে —
কলিযুগে না চলে শাস্ত্র, না চলে শস্ত্র,
চলে কেবল স্বর্ণচক্র। তিনি ডাক দিয়েছেন শেঠজিকে।
প্রথম সৈনিক
রথ যদি চলে বেনের টানে
তবে গলায় অস্ত্র বেঁধে জলে দেব ডুব।
দ্বিতীয় সৈনিক
দাদা, রাগ কর মিছে, সময় হয়েছে বাঁকা।
এ যুগে পুষ্পধনুর ছিলেটাও
বেনের টানেই দেয় মিঠে সুরে টংকার।
তার তীরগুলোর ফলা বেনের ঘরে শানিয়ে না আনলে
ঠিক জায়গায় বাজে না বুকে।
তৃতীয় সৈনিক
তা সত্যি। এ কালের রাজত্বে রাজা থাকেন সামনে,
পিছনে থাকে বেনে। যাকে বলে অর্ধ-বেনে-রাজেশ্বর মূর্তি।
সন্ন্যাসীর প্রবেশ
প্রথম সৈনিক
এই-যে সন্ন্যাসী, রথ চলে না কেন আমাদের হাতে।
সন্ন্যাসী
তোমরা দড়িটাকে করেছ জর্জর।
যেখানে যত তীর ছুঁড়েছ, বিঁধেছে ওর গায়ে।
ভিতরে ভিতরে ফাঁক হয়ে গেছে, আলগা হয়েছে বাঁধনের জোর।
তোমরা কেবল ওর ক্ষত বাড়িয়েই চলবে,
বলের মাতলামিতে দুর্বল করবে কালকে।
সরে যাও, সরে যাও ওর পথ থেকে।
[ প্রস্থান
ধনপতির অনুচরবর্গের প্রবেশ
প্রথম ধনিক
এটা কী গো, এখনি হুঁচট খেয়ে পড়েছিলুম।
দ্বিতীয় ধনিক
ওটাই তো রথের দড়ি।
চতুর্থ ধনিক
বীভৎস হয়ে উঠেছে, যেন বাসুকি মরে উঠল ফুলে।
প্রথম সৈনিক
কে এরা সব।
দ্বিতীয় সৈনিক
আঙ্ টির হীরে থেকে আলোর উচ্চিংড়েগুলো
লাফিয়ে লাফিয়ে পড়ছে চোখে।
প্রথম নাগরিক
ধনপতি শেঠির দল এরা।
প্রথম ধনিক
আমাদের শেঠজিকে ডেকেছেন রাজা।
সবাই আশা করছে, তাঁর হাতেই চলবে রথ।
দ্বিতীয় সৈনিক
সবাই বলতে বোঝায় কাকে বাপু?
আর তারা আশাই বা করে কিসের।
দ্বিতীয় ধনিক
তারা জানে, আজকাল চলছে যা-কিছু
সব ধনপতির হাতেই চলছে।
প্রথম সৈনিক
সত্যি নাকি! এখনি দেখিয়ে দিতে পারি, তলোয়ার চলে আমাদেরই হাতে।
তৃতীয় ধনিক
তোমাদের হাতখানাকে চালাচ্ছে কে।
প্রথম সৈনিক
চুপ, দুর্বিনীত!
দ্বিতীয় ধনিক
চুপ করব আমরা বটে।
আজ আমাদেরই আওয়াজ ঘুরপাক খেয়ে বেড়াচ্ছে জলে সথলে আকাশে।
প্রথম সৈনিক
মনে ভাবছ, আমাদের শতঘ্নী ভুলেছে তার বজ্রনাদ।
দ্বিতীয় ধনিক
ভুললে চলবে কেন। তাকে যে আমাদেরই হুকুম
ঘোষণা করতে হয় এক হাট থেকে আর-এক হাটে সমুদ্রের ঘাটে ঘাটে।
প্রথম নাগরিক
ওদের সঙ্গে পারবে না তর্কে।
প্রথম সৈনিক
কী বলো, পারব না!
সবচেয়ে বড়ো তর্কটা ঝন্ ঝন্ করছে খাপের মধ্যে।
প্রথম নাগরিক
তোমাদের তলোয়ারগুলোর কোনোটা খায় ওদের নিমক,
কোনোটা খেয়ে বসেছে ওদের ঘুষ।
প্রথম ধনিক
শুনলেম, নর্মদাতীরের বাবাজিকে আনা হয়েছিল
দড়িতে হাত লাগাবার জন্যে। জান খবর?
দ্বিতীয় ধনিক
জানি বৈকি।
রাজার চর পৌঁছল গুহায়,
তখন প্রভু আছেন চিত হয়ে বুকে দুই পা আটকে।
তূরী ভেরী দামামা জগঝম্পের চোটে ধ্যান যদি বা ভাঙল,
পা-দুখানা তখন আড়ষ্ট কাঠ।
নাগরিক
শ্রীচরণের দোষ কী দাদা!
পঁয়ষট্টি বছরের মধ্যে একবারও নাম করে নি চলাফেরার।
বাবাজি বলবেন কী।
দ্বিতীয় ধনিক
কথা কওয়ার বালাই নেই।
জিভটার চাঞ্চল্যে রাগ করে গোড়াতেই সেটা ফেলেছেন কেটে।
ধনিক
তার পরে?
দ্বিতীয় ধনিক
তার পরে দশ জোয়ানে মিলে আনলে তাঁকে রথতলায়।
দড়িতে যেমনি তাঁর হাত পড়া,
রথের চাকা বসে যেতে লাগল মাটির নীচে।
ধনিক
নিজের মনটা যেমন ডুবিয়েছেন রথটাকেও তেমনি তলিয়ে দেবার চেষ্টা।
দ্বিতীয় ধনিক
একদিন উপবাসেই মানুষের পা চায় না চলতে —
পঁয়ষট্টি বছরের উপবাসের ভার পড়ল চাকার 'পরে।
মন্ত্রী ও ধনপতির প্রবেশ
ধনপতি
ডাক পড়ল কেন মন্ত্রীমশায়?
মন্ত্রী
অনর্থপাত হলেই সর্বাগ্রে তোমাকে স্মরণ করি।
ধনপতি
অর্থপাতে যার প্রতিকার, আমার দ্বারা তাই সম্ভব।
মন্ত্রী
মহাকালের রথ চলছে না।
ধনপতি
এ পর্যন্ত আমরা কেবল চাকায় তেল দিয়েছি,
রশিতে টান দিই নি।
মন্ত্রী
অন্য সব শক্তি আজ অর্থহীন,
তোমাদের অর্থবান হাতের পরীক্ষা হোক।
ধনপতি
চেষ্টা করা যাক।
দৈবক্রমে চেষ্টা যদি সফল হয়, অপরাধ নিয়ো না তবে।
দলের লোকের প্রতি
বলো সিদ্ধিরস্তু!
সকলে
সিদ্ধিরস্তু!
ধনপতি
লাগো তবে ভাগ্যবানেরা। টান দেও।
ধনিক
রশি তুলতেই পারি নে। বিষম ভারী।
ধনপতি
এসো কোষাধ্যক্ষ, ধরো তুমি কষে।
বলো সিদ্ধিরস্তু! টানো, সিদ্ধিরস্তু!
টানো, সিদ্ধিরস্তু!
দ্বিতীয় ধনিক
মন্ত্রীমশায়, রশিটা যেন আরো আড়ষ্ট হয়ে উঠল,
আর আমাদের হাতে হল যেন পক্ষাঘাত।
সকলে
দুয়ো দুয়ো!
সৈনিক
যাক, আমাদের মান রক্ষা হল।
পুরোহিত
আমাদের ধর্মরক্ষা হল।
সৈনিক
যদি থাকত সেকাল, আজ তোমার মাথা যেত কাটা।
ধনপতি
ওই সোজা কাজটাই জান তোমরা।
মাথা খাটাতে পার না, কাটতেই পার মাথা।
মন্ত্রীমশায়, ভাবছ কী।
মন্ত্রী
ভাবছি, সব চেষ্টাই ব্যর্থ হল —
এখন উপায় কী।
ধনপতি
এবার উপায় বের করবেন স্বয়ং মহাকাল।
তাঁর নিজের ডাক যেখানে পৌঁছবে
সেখান থেকে বাহন আসবে ছুটে।
আজ যারা চোখে পড়ে না
কাল তারা দেখা দেবে সবচেয়ে বেশি।
ওহে খাতাঞ্চি, এই বেলা সামলাও গে খাতাপত্র —
কোষাধ্যক্ষ, সিন্ধুকগুলো বন্ধ করো শক্ত তালায়।
[ ধনপতি ও তার দলের প্রস্থান
মেয়েদের প্রবেশ
প্রথমা
হাঁ গা, রথ চলল না এখনো, দেশসুদ্ধ রইল উপোস করে!
কলিকালে ভক্তি নেই যে।
মন্ত্রী
তোমাদের ভক্তির অভাব কী বাছা,
দেখি না তার জোর কত।
প্রথমা
নমো নমো,
নমো নমো বাবা দড়ি-ঠাকুর, অন্ত পাই নে তোমার দয়ার।
নমো নমো!
দ্বিতীয়া
তিনকড়ির মা বললে সতেরো বছরের ব্রাহ্মণের মেয়ে,
ঠিকদুক্ষুর বেলা, বোম ভোলানাথ বলে
তালপুকুরে — ঘাটের থেকে তিন হাতের মধ্যে —
এক ডুবে তিন গোছা পাট-শিয়ালা তুলে
ভিজে চুল দিয়ে বেঁধে দড়ি-প্রভুর কাছে পোড়ালে
প্রভুর টনক নড়বে। জোগাড় করেছি অনেক যত্নে,
সময়ও হয়েছে পোড়াবার।
আগে দড়ি-বাবার গায়ে সিঁদুর-চন্দন লাগা ;
ভয় কিসের, ভক্তবৎসল তিনি —
মনে মনে শ্রীগুরুর নাম করে গায়ে হাত ঠেকালে
অপরাধ নেবেন না তিনি।
প্রথমা
তুই দে-না ভাই চন্দন লাগিয়ে, আমাকে বলিস কেন।
আমার দেওরপো পেট-রোগা,
কী জানি কিসের থেকে কী হয়।
তৃতীয়া
ওই তো ধোঁওয়া পাকিয়ে পাকিয়ে উঠছে।
কিন্তু জাগলেন না তো।
দয়াময়!
জয় প্রভু, জয় দড়ি-দয়াল প্রভু, মুখ তুলে চাও।
তোমাকে দেব পরিয়ে পঁয়তাল্লিশ ভরির সোনার আংটি —
গড়াতে দিয়েছি বেণী স্যাকরার কাছে।
দ্বিতীয়া
তিন বছর থাকব দাসী হয়ে, ভোগ দেব তিন বেলা।
ওলো বিনি, পাখাটা এনেছিস তো বাতাস কর্-না —
দেখছিস্ নে রোদ্ দুরে তেতে উঠেছে ওঁর মেঘবরন গা।
ঘটি করে গঙ্গাজলটা ঢেলে দে।
ঐখানকার কাদাটা দে তো, ভাই, আমার কপালে মাখিয়ে।
এই তো আমাদের খেঁদি এনেছে খিচুড়ি-ভোগ।
বেলা হয়ে গেল, আহা, কত কষ্ট পেলেন প্রভু!
জয় দড়ীশ্বর, জয় মহাদড়ীশ্বর, জয় দেবদেবদড়ীশ্বর,
গড় করি তোমায়, টলুক তোমার মন।
মাথা কুটছি তোমার পায়ে, টলুক তোমার মন।
পাখা কর লো ; পাখা কর্, জোরে জোরে।
প্রথমা
কী হবে গো, কী হবে আমাদের —
দয়া হল না যে! আমার তিন ছেলে বিদেশে,
তারা ভালোয় ভালোয় ফিরলে হয়।
চরের প্রবেশ
মন্ত্রী
বাছারা, এখানে তোমাদের কাজ হল —
এখন ঘরে গিয়ে জপতপ ব্রতনিয়ম করো গে।
আমাদের কাজ আমরা করি।
প্রথমা
যাচ্ছি, কিন্তু দেখো মন্ত্রীবাবা,
ওই ধোঁওয়াটা যেন শেষ পর্যন্ত থাকে —
আর ওই বিল্বিপত্রটা যেন পড়ে না যায়।
[ মেয়েদের প্রস্থান
চর
মন্ত্রীমশায়, গোল বেধেছে শূদ্রপাড়ায়।
মন্ত্রী
কী হল।
চর
দলে দলে ওরা আসছে ছুটে — বলছে, রথ চালাব আমরা।
সকলে
বলে কী! রশি ছুঁতেই পাবে না।
চর
ঠেকাবে কে তাদের। মারতে মারতে তলোয়ার যাবে ক্ষয়ে।
মন্ত্রীমশায়, বসে পড়লে যে।
মন্ত্রী
দল বেঁধে আসছে বলে ভয় করি নে —
ভয় হচ্ছে পারবে ওরা।
সৈনিক
বল কী মন্ত্রীমহারাজ, শিলা জলে ভাসবে?
মন্ত্রী
নীচের তলাটা হঠাৎ উপরের তলা হয়ে ওঠাকেই বলে প্রলয়,
বরাবর যা প্রচ্ছন্ন তাই প্রকাশ হবার সময়টাই যুগান্তর।
সৈনিক
আদেশ করুন কী করতে হবে, ভয় করি নে আমরা।
মন্ত্রী
ভয় করতেই হবে, তলোয়ারের বেড়া তুলে বন্যা ঠেকানো যায় না।
চর
এখন কী আদেশ বলুন।
মন্ত্রী
বাধা দিয়ো না ওদের।
বাধা পেলে শক্তি নিজেকে নিজে চিনতে পারে —
চিনতে পারলেই আর ঠেকানো যায় না।
চর
ওই-যে এসে পড়েছে ওরা।
মন্ত্রী
কিছু কোরো না তোমরা, থাকো স্থির হয়ে।
শূদ্রদলের প্রবেশ
দলপতি
আমরা এলেম বাবার রথ চালাতে।
মন্ত্রী
তোমরাই তো বাবার রথ চালিয়ে আসছ চিরদিন।
দলপতি
এতদিন আমরা পড়তেম রথের চাকার তলায়,
দলে গিয়ে ধুলোয় যেতুম চ্যাপটা হয়ে।
এবার সেই বলি তো নিল না বাবা।
মন্ত্রী
তাই তো দেখলেম।
সকাল থেকে চাকার সামনে ধুলোয় করলে লুটোপুটি —
ভয়ে উপরে তাকালে না, পাছে ঠাকুরের দিকে চোখ পড়ে —
তবু তো চাকার মধ্যে একটুও দেখা গেল না ক্ষুধার লক্ষণ।
পুরোহিত
একেই বলে অগ্নিমান্দ্য,
তেজ ক্ষয় হলেই ঘটে এই দশা।
দলপতি
এবার তিনি ডাক দিয়েছেন তাঁর রশি ধরতে।
পুরোহিত
রশি ধরতে! ভারি বুদ্ধি তোমাদের। জানলে কী করে।
দলপতি
কেমন করে জানা গেল সে তো কেউ জানে না।
ভোরবেলায় উঠেই সবাই বললে সবাইকে,
ডাক দিয়েছেন বাবা। কথাটা ছড়িয়ে গেল পাড়ায় পাড়ায়,
পেরিয়ে গেল মাঠ, পেরিয়ে গেল নদী,
পাহাড় ডিঙিয়ে গেল খবর —
ডাক দিয়েছেন বাবা।
সৈনিক
রক্ত দেবার জন্যে।
দলপতি
না, টান দেবার জন্যে।
পুরোহিত
বরাবর সংসার যারা চালায়, রথের রশি তাদেরই হাতে।
দলপতি
সংসার কি তোমরাই চালাও ঠাকুর?
পুরোহিত
স্পর্ধা দেখো একবার। কথার জবাব দিতে শিখেছে —
লাগল বলে ব্রহ্মশাপ।
দলপতি
মন্ত্রীমশায়, তোমরাই কি চালাও সংসার।
মন্ত্রী
সে কী কথা। সংসার বলতে তো তোমরাই।
নিজগুণেই চল, তাই রক্ষে।
চালাক লোকে বলে আমরাই চালাচ্ছি।
আমরা মান রাখি লোক ভুলিয়ে।
দলপতি
আমরাই তো জোগাই অন্ন, তাই তোমরা বাঁচ —
আমরাই বুনি বস্ত্র, তাতেই তোমাদের লজ্জারক্ষা।
সৈনিক
সর্বনাশ! এতদিন মাথা হেঁট করে বলে এসেছে ওরা —
তোমরাই আমাদের অন্নবস্ত্রের মালিক।
আজ ধরেছে উলটো বুলি, এ তো সহ্য হয় না।
মন্ত্রী
সৈনিকের প্রতি
চুপ করো।
সর্দার, মহাকালের বাহন তোমরাই,
তোমরা নারায়ণের গরুড়।
এখন তোমাদের কাজ সাধন করে যাও তোমরা।
তার পরে আসবে আমাদের কাজের পালা।
দলপতি
আয় রে ভাই, লাগাই টান, মরি আর বাঁচি।
মন্ত্রী
কিন্তু বাবা, সাবধানে রাস্তা বাঁচিয়ে চোলো।
বরাবর যে রাস্তায় রথ চলেছে যেয়ো সেই রাস্তা ধরে।
পোড়ো না যেন একেবারে আমাদের ঘাড়ের উপর।
দলপতি
কখনো বড়ো রাস্তায় চলতে পাই নি, তাই রাস্তা চিনি নে।
রথে আছেন যিনি তিনিই সামলাবেন।
আয় ভাই, দেখছিস রথচূড়ায় কেতনটা উঠছে দুলে।
বাবার ইশারা। ভয় নেই আর, ভয় নেই। ওই চেয়ে দেখ্ রে ভাই,
মরা নদীতে যেমন বান আসে
দড়ির মধ্যে তেমনি প্রাণ এসে পৌঁচেছে।
পুরোহিত
ছুঁলো, ছুঁলো দেখছি, ছুলো শেষে রশি ছুঁলো পাষণ্ডেরা।
মেয়েদের ছুটিয়া প্রবেশ
সকলে
ছুঁয়ো না, ছুঁয়ো না, দোহাই বাবা —
ও গদাধর, ও বনমালী, এমন মহাপাপ কোরো না।
পৃথিবী যাবে যে রসাতলে।
আমাদের স্বামী ভাই বোন ছেলে
কাউকে পারব না বাঁচাতে।
চল্ রে চল্ , দেখলেও পাপ আছে।
[ প্রস্থান
পুরোহিত
চোখ বোজো, চোখ বোজো তোমরা।
ভস্ম হয়ে যাবে ক্রুদ্ধ মহাকালের মূর্তি দেখলে।
সৈনিক
এ কি, এ কি, চাকার শব্দ নাকি —
না আকাশটা উঠল আর্তনাদ করে?
পুরোহিত
হতেই পারে না — কিছুতেই হতে পারে না —
কোনো শাস্ত্রেই লেখে না।
নাগরিক
নড়েছে রে, নড়েছে, ওই তো চলেছে।
সৈনিক
কী ধুলোই উড়ল — পৃথিবী নিশ্বাস ছাড়ছে।
অন্যায়, ঘোর অন্যায়! রথ শেষে চলল যে —
পাপ, মহাপাপ!
শূদ্রদল
জয় জয়, মহাকালনাথের জয়!
পুরোহিত
তাই তো, এও দেখতে হল চোখে!
সৈনিক
ঠাকুর, তুমিই হুকুম করো, ঠেকাব রথ-চলা।
বৃদ্ধ হয়েছেন মহাকাল, তাঁর বুদ্ধিভ্রংশ হল —
দেখলেম সেটা স্বচক্ষে।
পুরোহিত
সাহস হয় না হুকুম করতে।
অবশেষে জাত খোওয়াতেই বাবার যদি খেয়াল গেল
এবারকার মতো চুপ করে থাকো রঞ্জুলাল।
আসছে বারে ওঁকে হবেই প্রায়শ্চিত্ত করতে।
হবেই, হবেই, হবেই।
ওঁর দেহ শোধন করতে গঙ্গা যাবে শুকিয়ে।
সৈনিক
গঙ্গার দরকার হবে না।
ঘড়ার ঢাকনার মতো শূদ্রগুলোর মাথা দেব উড়িয়ে,
ঢালব ওদের রক্ত।
নাগরিক
মন্ত্রীমশায়, যাও কোথায়?
মন্ত্রী
যাব ওদের সঙ্গে রশি ধরতে।
সৈনিক
ছি ছি, ওদের হাতে হাত মেলাবে তুমি!
মন্ত্রী
ওরাই যে আজ পেয়েছে কালের প্রসাদ।
স্পষ্টই গেল দেখা, এ মায়া নয়, নয় স্বপ্ন।
এবার থেকে মান রাখতে হবে ওদের সঙ্গে সমান হয়ে।
সৈনিক
তাই বলে ওদেরই এক সারে রশি ধরা!
ঠেকাবই আমরা, রথ চলুক আর নাই চলুক।
মন্ত্রী
এবার দেখছি চাকার তলায় পড়বার পালা তোমাদেরই।
সৈনিক
সেও ভালো। অনেক কাল চণ্ডালের রক্ত শুষে চাকা আছে অশুচি,
এবার পাবে শুদ্ধ রক্ত। স্বাদ বদল করুক।
পুরোহিত
কী হল মন্ত্রী, এ কোন্ শনিগ্রহের ভেলকি?
রথটা যে এরই মধ্যে নেমে পড়েছে রাজপথে।
পৃথিবী তবু তো নেমে গেল না রসাতলে।
মাতাল রথ কোথায় পড়ে কোন্ পল্লীর ঘাড়ে, কে জানে।
সৈনিক
ওই দেখো, ধনপতির দল আর্তনাদ করে ডাকছে আমাদের।
রথটা একেবারে সোজা চলেছে ওদেরই ভাণ্ডারের মুখে।
যাই ওদের রক্ষা করতে।
মন্ত্রী
নিজেদের রক্ষার কথা ভাবো।
দেখছ না, ঝুঁকেছে তোমাদের অস্ত্রশালার দিকে।
সৈনিক
উপায়?
মন্ত্রী
ওদের সঙ্গে মিলে ধরো-সে রশি।
বাঁচবার দিকে ফিরিয়ে আনো রথটাকে —
দো-মনা করবার সময় নেই।
[ প্রস্থান
সৈনিক
কী করবে ঠাকুর, তুমি কী করবে।
পুরোহিত
বীরগণ, তোমরা কী করবে বলো আগে।
সৈনিক
কী করতে হবে বলো-না ভাইসকল!
সবাই যে একেবারে চুপ করে গেছ!
রশি ধরব না লড়াই করব?
ঠাকুর, তুমি কী করবে বলোই-না।
পুরোহিত
কী জানি, রশি ধরব না শাস্ত্র আওড়াব।
সৈনিক
গেল, গেল সব। রথের এমন হাঁক শুনি নি কোনো পুরুষে।
দ্বিতীয় সৈনিক
চেয়ে দেখো-না, ওরাই কি টানছে রথ
না রথটা আপনিই চলেছে ওদের ঠেলে নিয়ে।
তৃতীয় সৈনিক
এতকাল রথটা চলত যেন স্বপ্নে —
আমরা দিতেম টান আর ও পিছে পিছে আসত দড়িবাঁধা গোরুর মতো।
আজ চলছে জেগে উঠে। বাপ রে, কী তেজ।
মানছে না আমাদের বাপদাদার পথ —
একটা কাঁচা পথে ছুটেছে বুনো মহিষের মতো।
পিঠের উপর চড়ে বসেছে যম।
দ্বিতীয় সৈনিক
ঐ যে আসছে কবি, ওকে জিঞ্জাসা করি ব্যাপারটা কী।
পুরোহিত
পাগলের মতো কথা বলছ তোমরা।
আমরাই বুঝলেম না মানে, বুঝবে কবি?
ওরা তো বানিয়ে বানিয়ে বলে কথা — শাস্ত্র জানে কী?
কবিরপ্রবেশ
দ্বিতীয় সৈনিক
এ কী উলটোপালটা ব্যাপার কবি।
পুরুতের হাতে চলল না রথ, রাজার হাতে না —
মানে বুঝলে কিছু?
কবি
ওদের মাথা ছিল অত্যন্ত উঁচু,
মহাকালের রথের চূড়ার দিকেই ছিল ওদের দৃষ্টি —
নীচের দিকে নামল না চোখ,
রথের দড়িটাকেই করলে তুচ্ছ।
মানুষের সঙ্গে মানুষকে বাঁধে যে বাঁধন তাকে ওরা মানে নি।
রাগী বাঁধন আজ উন্মত্ত হয়ে ল্যাজ আছড়াচ্ছে —
দেবে ওদের হাড় গুঁড়িয়ে।
পুরোহিত
তোমার শূদ্রগুলোই কি এত বুদ্ধিমান —
ওরাই কি দড়ির নিয়ম মেনে চলতে পারবে।
কবি
পারবে না হয়তো।
একদিন ওরা ভাববে, রথী কেউ নেই, রথের সর্বময় কর্তা ওরাই।
দেখো, কাল থেকেই শুরু করবে চেঁচাতে —
জয় আমাদের হাল লাঙল চরকা তাঁতের।
তখন এঁরাই হবেন বলরামের চেলা —
হলধরের মাতলামিতে জগৎ টা উঠবে টলমলিয়ে।
পুরোহিত
তখন যদি রথ আর-একবার অচল হয়
বোধ করি তোমার মতো কবিরই ডাক পড়বে —
তিনি ফুঁ দিয়ে ঘোরাবেন চাকা।
কবি
নিতান্ত ঠাট্টা নয় পুরুতঠাকুর!
রথযাত্রায় কবির ডাক পড়েছে বারে বারে,
কাজের লোকের ভিড় ঠেলে পারে নি সে পৌঁছতে।
পুরোহিত
রথ তারা চালাবে কিসের জোরে। বুঝিয়ে বলো।
কবি
গায়ের জোরে নয়, ছন্দের জোরে।
আমরা মানি ছন্দ, জানি একঝোঁকা হলেই তাল কাটে।
মরে মানুষ সেই অসুন্দরের হাতে
চাল-চলন যার এক পাশে বাঁকা ;
কুম্ভকর্ণের মতো গড়ন যার বেমানান,
যার ভোজন কুৎসিত,
যার ওজন অপরিমিত।
আমরা মানি সুন্দরকে। তোমরা মানো কঠোরকে —
অস্ত্রর কঠোরকে, শাস্ত্রর কঠোরকে।
বাইরে ঠেলা-মারার উপর বিশ্বাস,
অন্তরের তালমানের উপর নয়।
সৈনিক
তুমি তো লম্বা উপদেশ দিয়ে চললে,
ও দিকে যে লাগল আগুন।
কবি
যুগাবসানে লাগেই তো আগুন।
যা ছাই হবার তাই ছাই হয়,
যা টিকে যায় তাই নিয়ে সৃষ্টি হয় নবযুগের।
সৈনিক
তুমি কী করবে কবি!
কবি
আমি তাল রেখে রেখে গান গাব।
সৈনিক
কী হবে তার ফল?
কবি
যারা টানছে রথ তারা পা ফেলবে তালে তালে।
পা যখন হয় বেতালা
তখন ক্ষুদে ক্ষুদে খালখন্দগুলো মারমূর্তি ধরে।
মাতালের কাছে রাজপথও হয়ে ওঠে বন্ধুর।
মেয়েদের প্রবেশ
প্রথমা
এ হল কী ঠাকুর!
তোমরা এতদিন আমাদের কী শিখিয়েছিলে!
দেবতা মানলে না পুজো, ভক্তি হল মিছে।
মানলে কিনা শুদ্ দুরের টান, মেলেচ্ছের ছোঁওয়া!
ছি, ছি, কী ঘেন্না।
কবি পুজো তোমরা দিলে কোথায়।
দ্বিতীয়া
এই তো এইখানেই।
ঘি ঢেলেছি, দুধ ঢেলেছি, ঢেলেছি গঙ্গাজল —
রাস্তা এখনো কাদা হয়ে আছে!
পাতায় ফুলে ওখানটা গেছে পিছল হয়ে।
কবি
পুজো পড়েছে ধুলোয়, ভক্তি করেছে মাটি।
রথের দড়ি কি পড়ে থাকে বাইরে।
সে থাকে মানুষে মানুষে বাঁধা, দেহে দেহে প্রাণে প্রাণে।
সেইখানে জমেছে অপরাধ, বাঁধন হয়েছে দুর্বল।
পরিত্রাণ
তৃতীয়া
আর ওরা — যাদের নাম করতে নেই?
কবি
ওদের দিকেই ঠাকুর পাশ ফিরলেন —
নইলে ছন্দ মেলে না। এক দিকটা উঁচু হয়েছিল অতিশয় বেশি,
ঠাকুর নীচে দাঁড়ালেন ছোটোর দিকে,
সেইখান থেকে মারলেন টান, বড়োটাকে দিলেন কাত করে।
সমান করে নিলেন তাঁর আসনটা।
প্রথমা
তার পরে হবে কী।
কবি
তার পরে কোন্ -এক যুগে কোন্ -একদিন
আসবে উলটোরথের পালা।
তখন আবার নতুন যুগের উঁচুতে নিচুতে হবে বোঝাপড়া।
এই বেলা থেকে বাঁধনটাতে দাও মন —
রথের দড়িটাকে নাও বুকে তুলে, ধুলোয় ফেলো না ;
রাস্তাটাকে ভক্তিরসে দিয়ো না কাদা করে।
আজকের মতো বলো সবাই মিলে —
যারা এতদিন মরে ছিল তারা উঠুক বেঁচে ;
যারা যুগে যুগে ছিল খাটো হয়ে, তারা দাঁড়াক একবার মাথা তুলে।
সন্ন্যাসীর প্রবেশ
সন্ন্যাসী
জয় — মহাকালনাথের জয়!
কবির দীক্ষা
আমি তো ভরতি হয়েছিলেম তোমার দলেই।
দৌড় দিলে কেন।
ভয়ে।
ভয় কিসের।
ভবভয়নিবারিণী সভার সভাপতি —
আহা, পরম ধার্মিক —
বললেন আমাকে, ওই লক্ষ্মীছাড়াটা —
থামলে কেন।
আমি জানি বলেছেন,
লক্ষ্মীছাড়াটা দিচ্ছে তোমাকে রসাতলে।
একেবারে ওই শব্দটাই —
রসাতলে।
অন্যায় তো বলেননি।
বলো কী, কবি!
জীবন আমার যাঁর সাধনায় মগ্ন
সেই দেবতা তলিয়ে আছেন অতলে —
খুড়ো-জ্যাঠারা বলেছেন সবাই —
তোমার দীক্ষায় না আছে অর্থের আশা,
না আছে পরমার্থের।
পণ্ডিত মানুষ তোমার খুড়ো-জ্যাঠারা,
বলেন ঠিক কথাই।
সর্বনাশ তো তবে।
সত্য কথাটি বেরল মুখে —
সর্বনাশ, ঐটের থেকেই সর্বলাভ —
সর্বনেশেই মন কেড়েছে কবির।
বুঝলেম কথাটা।
মিলছে তত্ত্বানন্দস্বামীর সঙ্গে।
শিবমন্ত্র দেন তিনি প্রলয়সাধনায়।
শিবমন্ত্র দিই আমিও।
অবাক করলে —
তুমি তো জানি কবি,
কবে হলে শৈব।
কালিদাস ছিলেন শৈব।
সেই পথের পথিক কবিরা।
কেন বল বেঠিক কথা।
তোমরা তো মেতে আছ নাচে গানে।
জগৎজোড়া নাচগানেরই পালা আমাদের প্রভুর।
কী বলেন তত্ত্বানন্দস্বামী।
প্রলয় ছাড়া কথা নেই তাঁর মুখে।
তত্ত্বানন্দস্বামীর নাচ!
শুনলে গম্ভীর গণেশ
বৃংহিতধ্বনি করবেন অট্টহাস্যে।
ত্যাগের দীক্ষা নিয়েছি তাঁর কাছে।
যদি পরামর্শ দেন সবই ফুঁকে দিতে
তবে কী করবে ত্যাগ।
উপুড় করবে শূন্য ঘড়াটাকে?
তুমি কাকে বলো ত্যাগ, কবি!
ত্যাগের রূপ দেখো ওই ঝর্নায়,
নিয়ত গ্রহণ করে তাই নিয়তই করে দান।
নিজেকে যে শুকিয়েছে যদি সেই হল ত্যাগী,
তবে সব-আগে শিব ত্যাগ করুন অন্নপূর্ণাকে।
কিন্তু সন্ন্যাসী শিব ভিক্ষুক, সেটা তো মানো।
মহত্ত্ব দিলেন তিনি জগতের দরিদ্রকে।
দারিদ্র্যে তাঁরই মহত্ত্ব মহৎ যিনি ঐশ্বর্যে।
মহাদেব ভিক্ষা নেন পাবেন বলে নয় —
আমাদের দানকে করতে চান সার্থক।
ভরব কেমন করে তাঁর অসীম ভিক্ষার ঝুলি।
তিনি না চাইলে খুজেই পেতেম না দেবার ধন।
বুঝলেম না কথাটা।
কিছু তিনি চান নি কুকুর-বেড়ালের কাছে।
‘ অন্ন চাই ' বলে ডাক দিলেন মানুষের দ্বারে।
বেরল মানুষ লাঙল কাঁধে —
যে মাটি ফাঁকা ছিল, প্রকাশ পেল তাতে অন্ন।
বললেন ‘ চাই কাপড় '।
হাত পেতেই রইলেন —
বেরল ফলের থেকে তুলো,
তুলোর থেকে সুতো,
সুতোর থেকে কাপড়।
ভাগ্যে তাঁর ভিক্ষার ঝুলি অসীম
তাই মানুষ সন্ধান পায় অসীম সম্পদের।
নইলে দিন কাটত কুকুর-বেড়ালের মতো।
তোমরা কি বলো সব চেয়ে বড়ো সন্ন্যাসী ওই কুকুর-বেড়াল।
তত্ত্বানন্দস্বামী কী বলেন।
তিনি বলেন, শিবের ভিক্ষার ঝুলির টানে আমরা হব নিষ্কিঞ্চন।
যার কিছু নেই দেবার, তার নেই দেনা।
সংসারের নালিশ একেবারে বন্ধ তার নামে।
মানুষকে যদি দেউলে করেন তিনি,
তবে ভিক্ষু দেবতার ব্যাবসা হবে অচল।
তাঁর ভিক্ষের ঝুলির টানে মানুষ হয় ধনী —
যদি দান করতেন ঘটত সর্বনাশ।
তোমার কথা শুনে বোধ হচ্ছে, মিথ্যে নয় পুরাণের কথাটা।
ভিক্ষুক শিবের বরেই রাবণের স্বর্ণলঙ্কা।
কিন্তু আগুন কেন লাগে সে লঙ্কায়।
সে যে করলে ভিক্ষে বন্ধ। লাগল জমাতে।
দিতে যেমনি পারলে না, যেমনি লাগল কাড়তে,
অমনি ঘটল সর্বনাশ।
ভিক্ষু দেবতা দ্বারে বসে হাঁকেন, দেহি দেহি।
তবু আমরা কোণে বসে আছি নেংটি প'রে। দেবো কীই বা!
কেউ বা লোভে পড়ে ভাঙতে চায় না জমানো ধন।
তবে কি য়ুরোপখণ্ডকে বলবে শিবের চেলা।
বলতে হয় বৈকি।
নইলে এত উন্নতি কেন।
মেনেছে ওরা মহাভিক্ষুর দাবি।
তাই বের করে আনছে নব নব সম্পদ —
ধনে প্রাণে জ্ঞানে মানে।
অশান্তিও তো কম দেখছি নে ওদের মধ্যে।
যখন শিবের ভোগ ভেঙে নিজের দিকে চুরি করে
উৎপাত বাধে তখন অশিবের।
ত্যাগের ধনে মানুষ ধনী, চুরির ধনে নয়।
আমরা কুঁড়ে, ভিক্ষুক দেবতাকে দিই নে কিছু।
তাই মরছি সব দিকেই —
খেতে ফসল যায় মরে,
পুকুরে জল যায় শুকিয়ে,
দেহে ধরে রোগ, মনে ধরে অবসাদ,
বিদেশী রাজা দেয় দুই কান মলে।
শিবের ঝুলি ভরব যেদিন, সেদিন আমাদের সব ভরবে।
কিন্তু গোড়ায় বলছিলে যে রসের কথাটা
শিবের ঝুলিতে তো তার খবর মেলে না।
মেলে বৈকি। গাছের ত্যাগ ফল দিয়ে।
ফল ফলে না রস না হলে।
প্রাণের ধনই হল আনন্দ, যাকে বলি রস।
যেখানে রসের দৈন্য, ভরে না সেখানে প্রাণের কমণ্ডলু।
শ্মশানে কেন দেখি তোমার ওই দেবতাকে।
মৃত্যুতে তাঁর বিলাস বলে নয়, মৃত্যুকে জয় করবেন বলে।
যে দেবতারা অমরাবতীতে
দ্বন্দ্বই নেই তাঁদের মৃত্যুর সঙ্গে।
মানুষের যিনি শিব
তিনি বিষপান করেন বিষকে কাটাবেন বলে।
‘ ভিক্ষা দাও ' ‘ ভিক্ষা দাও ' দ্বারে দ্বারে রব উঠল তাঁর কণ্ঠে —
সে মুষ্টিভিক্ষা নয়, নয় অবজ্ঞার ভিক্ষা।
নির্ঝরিণীর স্রোত যখন হয় অলস
তখন তার দানে পঙ্ক হয় প্রধান।
দুর্বল আত্মার তামসিক দানে
দেবতার তৃতীয় নেত্রে আগুন ওঠে জ্বলে।
পরিশিষ্ট
রথযাত্রা
আমার স্নেহাস্পদ ছাত্র শ্রীমান প্রমথনাথ বিশীর কোনো রচনা হইতে
এই নাট্যদৃশ্যের ভাবটি আমার মনে আসিয়াছিল।
১ নাগরিক। মহাকালের রথযাত্রায় এবার যে রথ অচল হয়ে রইল। কিছুতেই নড়লেন না। কার দোষে হল তা জানি, গণৎকার গুনে বলে দিয়েছেন।
২ নাগরিক। হয়তো কারো দোষ নেই, হয়তো মহাকাল ক্লান্ত, আর চলতে রাজি নন।
১ নাগরিক। আরে বল কী। চলতে রাজি না হলে আমাদের চলবে কী করে। ঐ দেখো-না, রথের দড়িটা পড়ে আছে, কত যুগের দড়ি — কত মানুষের হাত পড়েছে ঐ দড়িতে, এমন করে তো কোনোদিন ধুলোয় পড়ে থাকে নি।
৩ নাগরিক। রথ যদি না চলে, আর ঐ দড়ি পড়ে থাকে, তা হলে ও যে সমস্ত রাজ্যের গলায় দড়ি হবে।
৪ নাগরিক। বাবা রে, ঐ দড়িটা দেখে ভয় লাগছে, মনে হচ্ছে ও যেন ক্রমে ক্রমে সাপ হয়ে ফণা ধরে উঠবে।
৩ নাগরিক। দেখ্ -না ভাই, একটু একটু যেন নড়ছে মনে হচ্ছে।
১ নাগরিক। আমরা যদি না নড়াতে পারি, ও যদি আপনি নড়ে ওঠে তা হলে যে সর্বনাশ হবে।
৩নাগরিক। তা হলে জগতের সব জোড়গুলো বিজোড় হয়ে উঠবে রে। তাহলে রথটা চলবে আমাদের বুকের পাঁজরের উপর দিয়ে। আমরা ওকে নিজে চালাই বলেই তো ওর চাকার তলায় পড়ি নে। এখন উপায়?
১ নাগরিক। ঐ দেখ্ -না, পুরুতঠাকুর বসে মন্ত্র পড়ছে।
২নাগরিক। রথযাত্রায় সব আগেই ঐ পুরুতঠাকুরের দলরাই তো দড়ি ধরে প্রথম টানটা দিয়ে থাকেন। এবার কি শুধু মন্ত্র পড়েই কাজ সারবেন নাকি।
৪নাগরিক। চেষ্টার ত্রুটি হয় নি। ভোরের বেলা সেই অন্ধকার থাকতে সবার আগে ওঁরাই তো একচোট টানাটানি করে নিয়েছেন। কলিযুগে ওঁদের কি আর তেজ আছে রে।
৩ নাগরিক। ঐ দেখ্ , আমার কেমন মনে হচ্ছে ঐ রশিটা যেন যুগ-যুগান্তরের নাড়ীর মতো দব্ দব্ করছে।
১ নাগরিক। আমার মনে হচ্ছে ঐ রথ চলবে কোনো এক পুণ্যাত্মা মহাপুরুষের স্পর্শ পেলে।
২ নাগরিক। আরে, রথ চালাতে পুণ্যাত্মা মহাপুরুষের জন্যে বসে থাকলে শুভলগ্নও তো বসে থাকবে
না। ততক্ষণে আমাদের মতো পাপাত্মাদের দশা হবে কী।
১ নাগরিক। পাপাত্মাদের দশা কী হবে সেজন্য ভগবানের মাথাব্যথা নেই।
২ নাগরিক। বলিস কী রে। পুণ্যাত্মাদের জন্যে এ জগৎ তৈরি হয় নি। তা হলে যে আমরা অতিষ্ঠ হতুম। সৃষ্টিটা আমাদেরই জন্যে। দৈবাৎ দুটো-একটা পুণ্যাত্মা দেখা দেয়, বেশিক্ষণ টিকতে পারে না — আমাদের ঠেলা খেয়ে বনে জঙ্গলে গুহায় তাদের আশ্রয় নিতে হয়।
১ নাগরিক। তা হলে তুমিই দড়াটা ধরে টান দাও না, দাদা, দেখা যাক রথ এগোয় না দড়াটা ছেঁড়ে, না
তুমিই পড় মুখ থুবড়ে।
২নাগরিক। দাদা, আমাদের সঙ্গে পুণ্যাত্মাদের তফাতটা এই যে, গুন্ তিতে তারা একটা-দুটো, আমরা অনেক। যদি
ভরসা করে সেই অনেকে মিলে টান দিতে পারি রথ চলবেই। মিলতে পারলেম না বলে টানতে পারলেম না, পুণ্যাত্মাদের জন্যে শূন্যের দিকে তাকিয়ে রইলেম।
৪ নাগরিক। ওরে ভাই, দড়িটা মনে হল যেন নড়ে উঠল, কথাবার্তা সামলে বলিস রে।
১ নাগরিক। শাস্ত্রে আছে ব্রাহ্মমুহূর্তে রথের প্রথম টানটা পুরোহিতের হাতে, দ্বিতীয় প্রহরে দ্বিতীয়
টানটা রাজার – সেও তো হয়ে গেল রথ এগোল না — এখন তৃতীয় টানটা কার হাতে পড়বে।
সৈন্যদলের প্রবেশ
১ সৈন্য। বড়ো লজ্জা দিলে রে! স্বয়ং রাজা হাত লাগালে, সঙ্গে সঙ্গে আমরা হাজার জনে ধরে টান দিলুম, চাকার একটু ক্যাঁচকোঁচ শব্দও হল না।
২ সৈন্য। আমরা ক্ষত্রিয়, আমরা তো শূদ্রের মতো গোরু নই — রথ টানা আমাদের কাজ নয়, আমাদের কাজ রথে চড়া।
২ সৈনিক। কিম্বা রথ ভাঙা। ইচ্ছে করছে কুড়ুলখানা নিয়ে রথটাকে টুকরো টুকরো করে ফেলি। দেখি মহাকাল কেমন ঠেকাতে পারেন।
১ নাগরিক। দাদা, তোমাদের অস্ত্রের জোরে রথ চলবেও না, রথ ভাঙবেও না। গণৎকার কী গুনে বলেছে তা শোন নি বুঝি?
১ সৈনিক। কী বল্ তো।
১ নাগরিক। ত্রেতাযুগে একবার যে কাণ্ড ঘটেছিল, এখন তাই ঘটবে।
১ সৈনিক। আরে, ত্রেতাযুগে তো লঙ্কাকাণ্ড ঘটেছিল।
১ নাগরিক। সে নয়, সে নয়।
২ সৈনিক। কিষ্কিন্ধ্যাকাণ্ড?
১ নাগরিক। তারই কাছাকাছি। সেই-যে শূদ্র তপস্যা করতে গিয়েছিল, মহাকাল তাতেই তো সেদিন ক্ষেপে উঠেছিলেন। তার পর রামচন্দ্র শূদ্রের মাথা কেটে তবে বাবাকে শান্ত করেছিলেন।
৩ সৈনিক। আজ তো সে ভয় নেই, আজ ব্রাহ্মণই তপস্যা ছেড়ে দিয়েছে, শূদ্রের তো কথাই নেই।
১ নাগরিক। এখনকার শূদ্রেরা কেউ কেউ লুকিয়ে লুকিয়ে শাস্ত্র পড়তে আরম্ভ করেছে। ধরা পড়লে বলে, আমরা কি মানুষ নই। স্বয়ং কলিযুগ শূদ্রের কানে মন্ত্র দিতে বসেছে যে তারা মানুষ। রথ যে চলে না তাতে মহাকালের দোষ কী — না চললেই ভালো। যদি চলতে শুরু করে তা হলে চন্দ্রসূর্য গুঁড়িয়ে ফেলবে। শূদ্র চোখ রাঙিয়ে বলে কিনা ‘আমরা কি মানুষ নই'। কালে কালে কতই শুনব!
১ সৈনিক। আজ শূদ্র পড়ছে শাস্ত্র, কাল ব্রাহ্মণ ধরবে লাঙল! সর্বনাশ!
২ সৈনিক। তা হলে চল্ , ওদের পাড়ায় গিয়ে একবার কষে হাত চালানো যাক। ওরা মানুষ না আমরা
মানুষ, প্রত্যক্ষ দেখিয়ে দিই।
২ নাগরিক। রাজাকে কে গিয়ে বলেছে, কলিযুগে শাস্ত্রও চলে না, অস্ত্রও চলে না, একমাত্র চলে স্বর্ণমুদ্রা। রাজা তাই আমাদের ধনপতি শেঠজিকে তলব করেছেন। ধনপতি টান দিলেই রথ চলবে এইরকম সকলের বিশ্বাস।
১ সৈনিক। বেনের টানে যদি রথ চলে তা হলে আমরা অস্ত্র গলায় বেঁধে জলে ডুবে মরব।
২ সৈনিক। তা, রাগ করলে চলবে কেন। বেনের টান আজকাল সব জায়গাতেই লেগেছে। এমন-কি, পুস্পধনুর ছিলেটা বেনের টানেই চঞ্চল হয়ে ওঠে। তার তীরগুলো বেনের ঘরেই তৈরি।
৩ সৈনিক। তা সত্যি, আজকাল আমাদের রাজত্বে রাজা থাকেন সামনে, কিন্তু পিছনে থাকে বেনে।
১ সৈনিক। পিছনেই থাকে তো থাক্ -না — আমরা তো থাকি ডাইনে-বাঁয়ে, মান তো আমাদেরই।
৩ সৈনিক। পাশে যে থাকে তার মান থাকতে পারে, কিন্তু পিছনে যে থাকে ঠেলাটা যে তারই।
ধনপতির অনুচরদের প্রবেশ
১ সৈনিক। এরা সব কে।
১ সৈনিক। আঙটির হীরে থেকে আলোর উচ্চিংড়েগুলো চোখের উপর লাফ দিয়ে পড়ছে।
৩ সৈনিক। গলায় সোনার হার নয়তো, সোনার শিকল বললেই হয়। কে এরা।
১ নাগরিক। এরাই তো আমাদের ধনপতি শেঠীর দল। ঐ সোনার শিকল দিয়ে এরা মহাকালকে বেঁধে ফেলেছে বলেই তাঁর রথ চলছে না।
১ সৈনিক। তোমরা কী করতে এসেছ।
১ ধনিক। রাজা আমাদের প্রভু ধনপতিকে ডেকে পাঠিয়েছেন। কারো হাতে রথ চলছে না, তাঁর হাতে চলবে বলেই সবাই আশা করে আছে।
২ সৈনিক। সবাই বলতে কে রে বাপু? আর আশাই বা করে কেন।
২ ধনিক। আজকাল যা-কিছু চলছে সবই তো ধনপতির হাতে চলছে।
১ সৈনিক। এখনই দেখিয়ে দিতে পারি তলোয়ার তার হাতে চলে না, আমাদের হাতে চলে।
৩ ধনিক। তোমাদের হাত চালাচ্ছে কে সেটা বুঝি এখনো খবর পাওনি।
১ সৈনিক। চুপ বেয়াদব!
২ ধনিক। আমরা চুপ করব? আজ আমাদেরই আওয়াজ জলে স্থলে আকাশে তা জান?
১ সৈনিক। তোমাদের আওয়াজ? আমাদের শতঘ্নী যখন বজ্রনাদ করে ওঠে —
২ ধনিক। তোমাদের শতঘ্নী বজ্রনাদে আমাদেরই কথা এক ঘাট থেকে আরেক ঘাটে, এক হাট থেকে আরেক হাটে ঘোষণা করবার জন্যে আছে।
১ নাগরিক। দাদা, ওদের সঙ্গে ঝগড়া করে পেরে উঠবে না।
১ সৈনিক। কী বল? পারব না?
১ নাগরিক। না, তোমাদের কোনো তলোয়ার ওদের নিমক খেয়েছে, কোনোটা বা ওদের ঘুষ খেয়েছে, খাপ থেকে বের করতে গেলেই তা বুঝতে পারবে।
১ ধনিক। শুনেছিলেম রথের দড়িতে হাত দেবার জন্যে নর্মদাতীরের বাবাজিকে আজ আনা হয়েছিল। কী হল খবর জান?
২ ধনিক। জানি বৈ কি। যখন এরা গুহায় গিয়ে পৌঁছল, দেখল, প্রভু পদ্মাসনে দুই পা আটকে চিত হয়ে পড়ে আছেন। সাড়াশব্দ নেই। বহুকষ্টে ধ্যান ভাঙানো হল। কিন্তু পা দুখানা আড়ষ্ট কাঠ হয়ে গেছে, চলে না।
১ নাগরিক। শ্রীচরণের দোষ কী। তারা আজ ৬৫ বছরের মধ্যে একবারও চলার নাম করে নি। তা, বাবাজি বললেন কী?
২ ধনিক। বলা-কওয়ার বালাই নেই। চাঞ্চল্যের অপবাদ দিয়ে জিবটাকে একেবারে কেটেই ফেলেছেন। গোঁ গোঁ করতে লাগলেন, তার থেকে যার যে-রকম খেয়াল সে সেই রকমেরই অর্থ করে নিলে।
১ ধনিক। তার পরে?
২ ধনিক। তার পর ধরাধরি করে বাবাজিকে রথতলা পর্যন্ত আনা গেল। কিন্তু যেমনি দড়ি ধরলেন রথের চাকা মাটির মধ্যে বসে যেতে লাগল।
১ধনিক। হা, হা, বাবাজি নিজের মনটাকে যেমন গভীরে ডুবিয়েছেন, মহাকালের রথটাকে সুদ্ধ তেমনি তলিয়ে দিচ্ছিলেন বুঝি?
২ ধনিক। ওঁর পঁয়ষট্টি বৎসরের উপবাসের ভারে চাকা বসে গেল। একদিনের উপবাসের ধাক্কাতেই আমাদের পা চলতে চায় না।
১ নাগরিক। উপবাসের ভারের কথা বলছ, তোমাদের অহংকারের ভারটা বড়ো কম নয়।
২ নাগরিক। সে ভার আপনাকেই আপনি চূর্ণ করে। দেখব আজ তোমাদের ধনপতির মাথা কেমন হেঁট না হয়।
১ ধনিক। আচ্ছা দেখো। বাবা মহাকালের ভোগ জোগায় কে। সে তো আমাদের ধনপতি। যদি বন্ধ করে দেয় তা হলে তাঁর যে চলা না-চলা দুই সমান হয়ে উঠবে। পেট চলা হল সব চলার মূলে।
মন্ত্রী ও ধনপতির প্রবেশ
ধনপতি। মন্ত্রীমশাই, আজ আমাকে ডাক পড়ল কেন।
মন্ত্রী। রাজ্যে যখনই কোনো অনর্থপাত হয় তখনই তো তোমাকেই সর্বাগ্রে ডাক পড়ে।
ধনপতি। অর্থপাতে যার প্রতিকার সম্ভব আমার দ্বারা তার ত্রুটি হয় না। কিন্তু আজকের সংকটটা কী রকমের।
মন্ত্রী। শুনেছ বোধ হয়, মহাকালের রথ আজ কারো হাতের টানেই চলছে না।
ধনপতি। শুনেছি। কিন্তু মন্ত্রী এ-সব কাজ তো এতদিন —
মন্ত্রী। জানি, এতদিন আমাদের পুরোহিত ঠাকুররাই এ-সব কাজ চালিয়েছেন। কিন্তু তখন যে এঁরা স্বাধীন সাধনার জোরে নিজে চলতেন, চালাতেও পারতেন। এখন এঁরা তোমাদেরই দ্বারে অচল হয়ে বাঁধা, এখন এঁদের হাতে কিছুই চলবে না।
ধনপতি। অন্য অন্য বারে রাজা সেনাপতি রাজপারিষদ সকলেই রথের রশিতে হাত লাগাতেন, কখনো তো বাধা ঘটে নি। তখন আমরা তো কেবল চাকায় তেল জুগিয়ে এসেছি, রশিতে টান দিই নি তো।
মন্ত্রী। দেখো শেঠজি, রথযাত্রাটা আমাদের একটা পরীক্ষা। কাদের শক্তিতে সংসারটা সত্যিই চলছে বাবা মহাকালের রথচক্র ঘোরার দ্বারা সেইটেরই প্রমাণ হয়ে থাকে। যখন পুরোহিত ছিলেন নেতা তখন তাঁরা রশি ধরতে না-ধরতে রথটা ঘুমভাঙা সিংহের মতো ধড়ফড় করে নড়ে উঠত। এবারে যে কিছুতেই সাড়া দিল না। তার থেকে প্রমাণ হচ্ছে শাস্ত্রই বল, শাস্ত্রই বল, সমস্ত অর্থহীন হয়ে পড়েছে — অর্থ এখন তোমারই হাতে। সেই তোমার সার্থক হাতটি আজ রথের রশিতে লাগাতে হবে।
ধনপতি। আগে বরঞ্চ আমার দলের লোকে চেষ্টা করে দেখুক, যদি একটুখানি কেঁপেও ওঠে আমিও হাত দেব, নইলে সকল লোকের সামনে —
মন্ত্রী। কেন আর দেরি করা শেঠজি। রাজ্যের সমস্ত লোক উপোস করে আছে, রথ মন্দিরে গিয়ে না পৌছলে কেউ
জলগ্রহণ করবে না। তোমার চেষ্টাতেও যদি রথ না চলে লজ্জা কিসের, স্বয়ং পুরোহিত রাজা সকলেরই চেষ্টা ব্যর্থ হল, দেশসুদ্ধ লোক তো তা দেখেছে।
ধনপতি। তাঁরা হলেন লোকপাল, আমরা হলুম পালের লোক ; জনসাধারণে তাঁদের বিচার করে একরকমে, আমাদের বিচার করে আর-এক রকমে। রথ যদি না চলে আমার লজ্জা আছে, কিন্তু রথ যদি চলে তা হলে আমার ভয়। তা হলে আমার সেই শুভাদৃষ্টের স্পর্ধা কোনো লোক ক্ষমা করতে পারবেই না। তখন কাল থেকে তোমারাই ভাবতে বসবে আমাকে খর্ব করা যায় কী উপায়ে।
মন্ত্রী। যা বলছ সবই সত্য হতে পারে, কিন্তু তবুও রথ চলা চাই। আর বেশিক্ষণ যদি দ্বিধা কর তা হলে দেশের লোক ক্ষেপে যাবে।
ধনপতি। আচ্ছা, তবে চেষ্টা করে দেখি। কিন্তু যদি দৈবক্রমে আমার চেষ্টা সফল হয় তা হলে আমার অপরাধ নিয়ো না। ( দলের লোকদের প্রতি) বলো সিদ্ধিরস্তু।
সকলে। সিদ্ধিরস্তু!
ধনপতি। বলো, জয় সিদ্ধিদেবী!
সকলে। জয় সিদ্ধিদেবী!
ধনপতি। টানব কী! এ রশি যে তুলতেই পারি নে। মহাকালের রথও যেমন ভারী, রশিও তেমনি, এ ভার বহন কি সহজ লোকের কর্ম। ( দলের লোকের প্রতি) এসো, তোমরাও সবাই এসো। সকলে মিলে হাত লাগাও। আমার খাতাঞ্চি কোথায় গেল। এসো, এসো। কোষাধ্যক্ষ! আবার বলো, সিদ্ধরস্তু — টানো। সিদ্ধিরস্তু, আর-এক টান! সিদ্ধিরস্তু — জোরে! নাঃ, কিছুই হল না। আমাদের হাতে রশিটা ক্রমেই যেন আড়ষ্ট হয়ে উঠছে।
সকলে। দুয়ো! দুয়ো!
১ সৈনিক। যাক। আমাদের মান রক্ষা হল।
ধনপতি। নমস্কার, মহাকাল! তুমি আমার সহায়, তাই তুমি স্থির হয়ে রইলে। আমার হাতে যদি তুমি টলতে, আমারই ঘাড়ের উপরে টলে পড়তে, একেবারে পিষে যেতুম।
খাতাঞ্চি। প্রভু, এই যুগে আমাদের যে সম্মান সমাদর ক্রমেই বেড়ে উঠছিল সেটার বড়ো ক্ষতি হল।
ধনপতি। দেখো, এতকাল আমরা মহাকালের রথের ছায়ায় দাঁড়িয়ে লোকচক্ষুর অগোচরে বড়ো হয়েছি। আজ রথের সামনে এসে পড়ে আমাদের সংকট ঘটেছে — আশেপাশে লোকের দাঁত-কিড়মিড় অনেক দিন থেকে শুনছি। এখন যদি স্পষ্ট সবাই দেখতে পায় যে, রশি ধরে আমরাই রথ চালাচ্ছি তা হলে আমাদের উপর এমন দৃষ্টি লাগবে যে বেশিক্ষণ টিকব না।
১ সৈনিক। যদি সেকাল থাকত তা হলে তোমার হাতে রথ চলল না বলে তোমার মাথা কাটা যেত।
ধনপতি। অর্থাৎ, তোমরা তা হলে হাতে কাজ পেতে। মাথা কাটতে না পেলেই তোমরা বেকার।
১ সৈনিক। আজ কেউ তোমাদের গায়ে হাত দিতে সাহস করে না ; রাজাও না। এতে বাবা মহাকালেরই মান খর্ব হয়ে গেছে।
ধনপতি। সত্যি কথা বলি — যখন সবাই গায়ে হাত দিতে সাহস করত তখন ঢের বেশি নিরাপদে ছিলুম। আজ সবাই যে আমাদের মানতে বাধ্য হয়েছে এরই মধ্যে আমাদের মরণ। মন্ত্রীমশায়, চুপ করে দাঁড়িয়ে ভাবছ কী।
মন্ত্রী। ভাবছি সব-রকম চেষ্টাই ব্যর্থ হল, এখন কোনো উপায় তো আর বাকি নেই।
ধনপতি। ভাবনা কী। যখন তোমাদের কোনো উপায় খাটল না তখন মহাকাল নিজের উপায় নিজেই বের করবেন। তাঁর চলবার গরজ তাঁরই, আমাদের নয় ; তাঁর ডাক পড়লেই যেখান থেকে হোক তাঁর বাহন ছুটেম আসবে। আজ যাদের দেখাই যাচ্ছে না, কাল তারা সবচেয়ে বেশি চোখে পড়বে। তার আগে আমার খাতাপত্র সমলাই গে। এসো হে কোষাধ্যক্ষ, আজ সিন্ধুকগুলো একটু শক্ত করে বন্ধ করতে হবে।
[ ধনপতি ও তার দলের প্রস্থান
চরের প্রবেশ
চর। মন্ত্রীমশায়, আমাদের শূদ্রপাড়ায় ভারি গোল বেধে গেছে।
মন্ত্রীর। কেন কী হয়েছে।
চর। দলে দলে আসছে সব ছুটে। তারা বলে, বাবার রথ আমরা চালাব।
সকলে। বলে কী। রশি ছুঁতেই দেব না।
চর। কিন্তু তাদের ঠেকাবে কে।
সৈন্যদল। আমরা আছি।
চর। তোমরা কজনই বা আছ। তাদের মারতে মারতে তোমাদের তলোয়ার ক্ষয়ে যাবে — তবু এত বাকি থাকবে যে রথতলায় তোমাদের আর জায়গাই হবে না।
চর। মন্ত্রীমশায়, তুমি যে একেবারে বসে পড়লে?
মন্ত্রী। ওরা দল বেঁধে আসছে বলে আমি ভয় করি নে।
চর। তবে?
মন্ত্রী। আমার মনে ভয় হচ্ছে ওরা পারবে।
সৈনিক দল। বল কী, মন্ত্রী-মহারাজ, ওরা পারবে মহাকালের রথ টানতে! শিলা জলে ভাসবে!
মন্ত্রী। দৈবাৎ যদি পারে তা হলে বিধাতার নূতন বিধি শুরু হবে। নীচের তলাটা হঠাৎ উপরের তলা হয়ে ওঠাকেই বলে প্রলয়। ভূমিকম্পে মাটির মধ্যে সেই চেষ্টাতেই তো বিভীষিকা। যা বরাবর প্রচ্ছন্ন আছে তাই প্রকাশ হবার সময়টাই যুগান্তরের সময়।
সৈনিক দল। কী করতে চান, আমাদের কী করতে বলেন হুকুম করুন। আমরা কিছুই ভয় করি নে।
মন্ত্রী। সাহস দেখাতে গিয়েই সংসারে ভয় বাড়িয়ে তোলা হয়। গোঁয়ার্তমি করে তলোয়ারের বেড়া তুলে দিয়েই মহাকালের বন্যা ঠেকানো যায় না।
চর। তা কী করতে হবে বলেন।
মন্ত্রী। ওদের কোনো বাধা না দেওয়াই হচ্ছে সৎ পরামর্শ। বাধা দিলে শক্তি আপনাকে আপনি চিনতে পারে। সেই চিনতে দিলেই আর রক্ষে নেই।
সৈনিক দল। তা হলে আমরা দাঁড়িয়ে থাকি? ওরা আসুক?
চর। ঐ যে এসে পড়েছে।
মন্ত্রী। তোমরা কিচ্ছু কোরো না। স্থির হয়ে থাকো।
শূদ্রদলের প্রবেশ
মন্ত্রী। ( দলপতির প্রতি ) এই যে সর্দার। তোমাদের দেখে বড়ো খুশি হলুম।
দলপতি। মন্ত্রীমশায়, আমরা বাবার রথ চালাতে এসেছি।
মন্ত্রী। চিরদিন তোমরাই তো বাবার রথ চালিয়ে এসেছ, আমরা তো উপলক্ষমাত্র। সে কি আর জানি নে।
দলপতি। এতদিন আমরা রথের চাকার তলায় পড়েছি, আমাদের দ'লে দিয়ে রথ চলে গেছে। এবার তো আমাদের বলি বাবা নিল না।
মন্ত্রী। সে তো দেখতে পাচ্ছি। আজ ভোরবেলায় তোমাদের পঞ্চাশজন চাকার সামনে ধুলোয় লুটোপুটি করলে — তবু চাকার মধ্যে একটুও ক্ষুধার লক্ষণ দেখা গেল না, নড়ল না, ক্যাঁ কোঁ করে চীৎ কার করে উঠল না — তাদের স্তব্ধতা দেখেই তো ভয় পেয়েছি।
দলপতি। এবারে রথের তলাটাতে পড়বার জন্যে মহাকাল আমাদের ডাক দেন নি — তিনি ডেকেছেন তাঁর রথের রশিটাকে টান দিতে।
পুরোহিত। সত্যি নাকি। কেমন করে জানলে।
দলপতি। কেমন করে জানা যায় সে তো কেউ জানে না। কিন্তু আজ ভোরবেলা থেকেই আমাদের মধ্যে হঠাৎ এই কথা নিয়ে কানাকানি পড়ে গেছে। ছেলেমেয়ে বুড়ো জোয়ান সবাই বলছে ‘ বাবা ডেকেছেন '।
সৈনিক। রক্ত দেবার জন্যে।
দলপতি। না, টান দেবার জন্যে।
পুরোহিত। দেখো বাবা, ভালো করে ভেবে দেখো, সমস্ত সংসার যারা চালায় মহাকালের রথের রশির জিম্মে তাদেরই ‘ পরে।
দলপতি। ঠাকুর, সংসার কি তোমরাই চালাও।
পুরোহিত। তা দেখো, কাল খারাপ বটে, তবু হাজার হোক আমরা তো ব্রাহ্মণ বটে।
দলপতি। মন্ত্রীমশায়, সংসার কি তোমরাই চালাও।
মন্ত্রী। সংসার বলতে তো তোমরাই। নিজগুণে চল, আমরা চালাক লোকেরা বলে থাকি আমরাই চালাচ্ছি। তোমাদের বাদ দিলে আমরা কজনই বা আছি।
দলপতি। আমাদের বাদ দিলে তোমরা যে কজনাই থাকো-না, থাকবে কী উপায়ে?
মন্ত্রী। হাঁ, হাঁ, সে তো ঠিক কথা।
দলপতি। আমরাই তো জোগাচ্ছি অন্ন, তাই খেয়ে তোমরা বেঁচে আছ। আমরাই বুনছি বস্ত্র, তাতেই তোমাদের লজ্জারক্ষা।
সৈনিক। সর্বনাশ! এতদিন এরা আমাদেরই কাছে হাত জোড় করে বলে আসছিল ‘ তোমরাই আমাদের অন্নবস্ত্রের মালিক '। আজ এ কী রকমের সব উলটো বুলি। আর তো সহ্য হয় না।
মন্ত্রী। ( সৈনিকের প্রতি ) চুপ করো। ( দলপতিকে ) সর্দার, আমরা তো তোমাদের জন্যেই অপেক্ষা করছিলুম। মহাকালের বাহন তোমরাই, সে কথা আমরা বুঝিনে, আমরাকি এত মূঢ়। তোমাদের কাজটা তোমরা সাধন করে দিয়ে যাও, তার পরে আমাদের কাজ করবার অবসর আমরা পাব।
দলপতি। আয় রে ভাই, সবাই মিলে টান দে। মরি আর বাঁচি আজ মহাকালের রথ নড়ারই।
মন্ত্রী। কিন্তু সাবধানে রাস্তা বাঁচিয়ে চোলো। যে রাস্তায় বরাবর রথ চলেছে সেই রাস্তায়। আমাদের ঘাড়ের উপর এসে না পড়ে যেন।
দলপতি। রথের 'পরে রথী আছেন, রাস্তা তিনিই ঠাউরে নেবেন, আমরা তো বাহন, আমরা কী বা বুঝি। আয় রে সবাই। ঐ দেখছিস রথের চূড়ায় কেতনটা দুলে উঠেছে, স্বয়ং বাবার ইশারা। ভয় নেই, আয় সবাই।
পুরোহিত। ছুঁলে রে ছুঁলে! রশি ছুঁলে! ছি, ছি!
নাগরিকগণ। হায়, হায়, কী সর্বনাশ!
পুরোহিত। চোখ বোজ্ রে তোরা সব, সবাই চোখ বোজ্ ! ক্রুদ্ধ মহাকালের মূর্তি দেখলে তোরা ভস্ম হয়ে যাবি।
সৈনিক। ও কী ও! এ কি চাকারই শব্দ না কি? না আকাশ আর্তনাদ করে উঠল?
পুরোহিত। হতেই পারে না।
নাগরিক। ঐ তো নড়ল যেন।
সৈনিক। ধুলো উড়েছে যে। অন্যায়, ঘোর অন্যায়! রথ চলেছে! পাপ! মহাপাপ!
শূদ্রদল। জয়, জয় মহাকালের জয়!
পুরোহিত। তাই তো, এ কী কাণ্ড হল!
সৈনিক। ঠাকুর, হুকুম করো। আমাদের সমস্ত অস্ত্রশস্ত্র নিয়ে এই অপবিত্র রথ চলা বন্ধ করে দিই।
পুরোহিত। হুকুম করতে তো সাহস হয় না। বাবা স্বয়ং যদি ইচ্ছে করে জাত খোয়ান, আমাদের হুকুমে তার প্রায়শ্চিত্ত হবে না।
সৈনিক। তা হলে ফেলে দিই আমাদের অস্ত্র!
পুরোহিত। আর আমিও ফেলে দিই আমার পুঁথিপত্র!
নাগরিকগণ। আমরা যাই সব নগর ছেড়ে। মন্ত্রীমশায়, তুমি কী করবে। কোথায় যাচ্ছ।
মন্ত্রী। আমি যাচ্ছি ওদের সঙ্গে মিলে রশি ধরতে।
সৈনিক। ওদের সঙ্গে মিলবে?
মন্ত্রী। তা হলেই বাবা প্রসন্ন হবেন। স্পষ্ট দেখছি ওরা যে আজ তাঁর প্রসাদ পেয়েছে। এ তো স্বপ্ন নয়, মায়া নয়। ওদের থেকে পিছিয়ে পড়ে আজ কেউ মান রক্ষা করতে পারবে না, মান ওদের সঙ্গে থেকে।
সৈনিক। কিন্তু তাই বলে ওদের সঙ্গে সার মিলিয়ে রশি ধরা! ঠেকাবই ওদের। দলবল ডাকতে চললুম। মহাকালের রথের পথ রক্তে কাদা হয়ে যাবে।
পুরোহিত। আমিও তোমাদের সঙ্গে যাব, মন্ত্রণা দেবার কাজে লাগতে পারব।
মন্ত্রী। ঠেকাতে পারবে না। এবার দেখছি চাকার তলায় তোমাদেরই পড়তে হবে।
সৈনিক। তাই সই। বাবার রথের চাকা এতদিন যত সব চণ্ডালের মাংস খেয়ে অশুচি হয়ে আছে। আজ শুদ্ধ মাংস পাবে।
পুরোহিত। ঐ দেখো, ঐ দেখো মন্ত্রী! এরই মধ্যে রথটা রাজপথ থেকে নেমে পড়েছে। কোথায় কোন্ পল্লীর উপরে পড়বে কিছুই বলা যায় না।
সৈনিক। ঐ-যে ধনপতির দল ওখান থেকে চীৎকার করে আমাদের ডাকছে। রথটা যেন ওদেরই ভাণ্ডার লক্ষ্য করে চলেছে। ওরা ভয় পেয়ে গেছে। চলো চলো, ওদের রক্ষা করি গে।
মন্ত্রী। নিজেদের রক্ষা করো, তার পরে অন্য কথা। আমার তো মনে হচ্ছে রথটা ঠিক তোমাদের অস্ত্রশালার দিকে ঝুঁকেছে, ওর আর কিছু চিহ্ন বাকি থাকবে না। ঐ দেখো।
সৈনিক। উপায়?
মন্ত্রী। ওদের সঙ্গে মিলে রশি ধরো-গে — তা হলে রক্ষা পাবার পথে রথের বেগটাকে ফিরিয়ে আনা সম্ভব হবে। আর দ্বিধা করবার সময় নেই।
[ প্রস্থান
সৈনিক। ( পরস্পর) কী করবে। ঠাকুর, তুমি কী করবে।
পুরোহিত। বীরগণ, তোমরা কী করবে।
সৈনিক। জানি নে, রশি ধরব না লড়াই করব! ঠাকুর, তুমি কী করবে।
পুরোহিত। জানি নে, রশি ধরব না আবার শাস্ত্র আওড়াতে বসব!
১ সৈনিক। শুনতে পাচ্ছ — হুড়মুড় শব্দে পৃথিবীটা যেন ভেঙেচুরে পড়ছে।
২ সৈনিক। চেয়ে দেখ, ওরা টানছে বলে মনেই হচ্ছে না। রথটাই ওদের ঠেলে নিয়ে চলেছে।
৩ সৈনিক। পুরুতঠাকুর, দেখছ রথটা যেন বেঁচে উঠেছে। কী রকম হেঁকে চলেছে। এতবার রথযাত্রা দেখেছি, ওঁর এরকম সজীবমূর্তি কখনো দেখি নি। এতকাল ঘুমিয়ে ঘুমিয়ে চলেছিল, আজ জেগে চলেছে। তাই আমাদের পথ মানছে না, নিজের পথ বানিয়ে নিচ্ছে।
২ সৈনিক। কিন্তু গেল যে সব। রথযাত্রার এমন সর্বনেশে উৎসব তো কোনো দিন দেখি নি। ঐ যে কবি আসছে, ওকে জিজ্ঞাসা করো-না, এ-সবের মানে কী।
পুরোহিত। আমরাই বুঝতে পারলুম না, কবি বুঝতে পারবে? ওরা তো কেবল বানিয়ে কথা বলে, সনাতন শাস্ত্রের কথা জানেই না।
১ সৈনিক। শাস্ত্রের কথাগুলো কোন্ কালে মরে গেছে ঠাকুর! তাই তোমাদের কথা তো আর খাটে না দেখি। ওদের যে সব তাজা কথা তাই শুনলে বিশ্বাস হয়।
কবির প্রবেশ
২ সৈনিক। কবি, আজ রথযাত্রায় এই যে-সব উলটো-পালটা কাণ্ড হয়ে গেল, কেন বুঝতে পারো?
কবি। পারি বৈকি।
১ সৈনিক। পুরুতের হাতে, রাজার হাতে রথ চলল না, এর মানে কী।
কবি। ওরা ভুলে গিয়েছিল মহাকালের শুধু রথকে মানলেই হল না, মহাকালের রথের দড়িকেও মানা চাই।
১ সৈনিক। কবি, তোমার কথা শুনলে হঠাৎ মনে হয়, হয়তো বা একটা মানে আছে, খুঁজতে গেলে পাওয়া যায় না।
কবি। ওরা বাঁধন মানতে চায় নি, শুধু চলাকেই মেনেছিল। তাই রাগী বাঁধনটা উন্মত্ত হয়ে ওদের উপরে ল্যাজ আছড়াচ্ছে, গুঁড়িয়ে যাবে।
পুরোহিত। আর তোমার শূদ্রগুলোই কি এত বুদ্ধিমান যে দড়ির নিয়ম সামলে চলতে পারবে।
কবি। হয়তো পারবে না। একদিন ভাববে ওরাই রথের কর্তা, তখনই মরবার সময় আসবে। দেখো-না, কালই বলতে শুরু করবে, আমাদেরই হাল লাঙল চরকা তাঁতের জয়। যে বিধাতা মানুষের বুদ্ধিবিদ্যা নিজের হাতে গড়েছেন, অন্তরে বাহিরে অমৃতরস ঢেলে দিয়েছেন, তাঁকে গাল পাড়তে বসবে। তখন এঁরাই হয়ে উঠবেন বলরামের চেলা, হলধরের মাতলামিতে জগৎ টা লণ্ডভণ্ড হয়ে যাবে।
পুরোহিত। তখন আবার রথ অচল হলে বোধ করি কবিদের ডাক পড়বে।
কবি। ঠাট্টা নয় পুরুতঠাকুর! মহাকাল বারেবারেই রথযাত্রায় কবিদের ডেকেছেন। তারা কাজের লোকের ভিড় ঠেলে পৌঁছতে পারে নি।
পুরোহিত। তারা চালাবে কিসের জোরে।
কবি। গায়ের জোরে নয়ই। আমরা মানি ছন্দ, আমরা জানি এক-ঝোঁকা হলেই তাল কাটে। আমরা জানি সুন্দরকে কর্ণধার করলেই শক্তির তরী সত্যি বশ মানে। তোমরা বিশ্বাস কর কঠোরকে — শাস্ত্রের কঠোর বা অস্ত্রের কঠোর — সেটা হল ভীরুর বিশ্বাস, দুর্বলের বিশ্বাস, অসাড়ের বিশ্বাস।
সৈনিক। ওহে কবি, তুমি তো উপদেশ দিতে বসলে, ও দিকে যে আগুন লাগল।
কবি। যুগে যুগে কতবার কত আগুন লেগেছে। যা থাকবার তা থাকবেই।
সৈনিক। তুমি কী করবে।
কবি। আমি গান গাব, ‘ ভয় নেই।'
সৈনিক। তাতে হবে কী।
কবি। যারা রথ টানছে তারা চলবার তাল পাবে। বেতালা টানটাই ভয়ংকর।
সৈনিক। আমরা কী করব।
পুরোহিত। আমি কী করব।
কবি। তাড়াতাড়ি কিছু করতেই হবে এমন কথা নেই। দেখো, ভাবো। ভিতরে ভিতরে নতুন হয়ে ওঠো। তার পরে ডাক পড়বার জন্য তৈরি হয়ে থাকো।